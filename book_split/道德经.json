[
  {
    "id": "8d06c0bf-986f-4a0c-a489-6b8c8429e1e6",
    "title": "道德经.md",
    "chapter_title": "第一章",
    "content": "第一章\n道可道，非常道。名可名，非常名。無名天地之始，有名萬\n物之母。故常無欲，以觀其妙；常有欲，以觀其徼。此兩者\n同出而異名，同謂之玄，玄之又玄，眾妙之門。",
    "language": "zh",
    "source_file": "道德经.md",
    "source_type": "markdown"
  },
  {
    "id": "88364b2a-b827-487a-a698-c137df2a2dbd",
    "title": "道德经.md",
    "chapter_title": "第二章",
    "content": "第二章\n天下皆知美之為美，斯惡已。皆知善之為善，斯不善已。故\n有無相生，難易相成，長短相較，高下相傾，音聲相和，前\n後相隨。是以聖人處無為之事，行不言之教；萬物作焉而不\n辭，生而不有，為而不恃，功成而弗居。夫唯弗居，是以不\n去。",
    "language": "zh",
    "source_file": "道德经.md",
    "source_type": "markdown"
  },
  {
    "id": "40126028-beeb-45df-9028-2e5095fdc2a9",
    "title": "道德经.md",
    "chapter_title": "第三章",
    "content": "第三章\n不尚賢，使民不爭；不貴難得之貨，使民不為盜；不見可欲，\n使民心不亂。是以聖人之治，虛其心，實其腹，弱其志，強\n其骨。常使民無知無欲。使夫智者不敢為也。為無為，則無\n不治。",
    "language": "zh",
    "source_file": "道德经.md",
    "source_type": "markdown"
  },
  {
    "id": "312337fc-94b5-4454-a9dd-d725cf8e3571",
    "title": "道德经.md",
    "chapter_title": "第四章",
    "content": "第四章\n道沖而用之或不盈，淵兮似萬物之宗；挫其銳，解其紛，和\n其光，同其塵，湛兮似或存。吾不知誰之子，象帝之先。",
    "language": "zh",
    "source_file": "道德经.md",
    "source_type": "markdown"
  },
  {
    "id": "c0d7e5ed-07fe-45df-8ec0-e7e130f9298b",
    "title": "道德经.md",
    "chapter_title": "第五章",
    "content": "第五章\n天地不仁，以萬物為芻狗；聖人不仁，以百姓為芻狗。天地\n之間，其猶橐籥乎﹖虛而不屈，動而愈出。多言數窮，不如\n守中。",
    "language": "zh",
    "source_file": "道德经.md",
    "source_type": "markdown"
  },
  {
    "id": "5b34ec4a-6fd3-4560-b8b1-3c70c4383508",
    "title": "道德经.md",
    "chapter_title": "第六章",
    "content": "第六章\n谷神不死，是謂玄牝。玄牝之門，是謂天地根。綿綿若存，\n用之不勤。\n\n## 第3页",
    "language": "zh",
    "source_file": "道德经.md",
    "source_type": "markdown"
  },
  {
    "id": "92e09cd2-b178-4ea8-b31f-1c8043b41c0a",
    "title": "道德经.md",
    "chapter_title": "第七章",
    "content": "第七章\n天長地久。天地所以能長且久者，以其不自生，故能長生。\n是以聖人後其身而身先；外其身而身存。非以其無私邪，故\n能成其私。",
    "language": "zh",
    "source_file": "道德经.md",
    "source_type": "markdown"
  },
  {
    "id": "6088326f-4d69-470c-af97-e29e376748bc",
    "title": "道德经.md",
    "chapter_title": "第八章",
    "content": "第八章\n上善若水。水善利萬物而不爭，處眾人之所惡，故幾於道。\n居善地，心善淵，與善仁，言善信，正善治，事善能，動善\n時。夫唯不爭，故無尤。",
    "language": "zh",
    "source_file": "道德经.md",
    "source_type": "markdown"
  },
  {
    "id": "06cdcae6-4ccf-4f83-af5c-0356bb38c8c6",
    "title": "道德经.md",
    "chapter_title": "第九章",
    "content": "第九章\n持而盈之，不如其已；揣而梲之，不可長保。金玉滿堂，莫\n之能守；富貴而驕，自遺其咎。功成身退，天之道也。",
    "language": "zh",
    "source_file": "道德经.md",
    "source_type": "markdown"
  },
  {
    "id": "749dbcc3-2c46-44f2-8ef7-0eb180bc69b0",
    "title": "道德经.md",
    "chapter_title": "第十章",
    "content": "第十章\n載營魄抱一，能無離乎﹖專氣致柔，能嬰兒乎﹖滌除玄覽，\n能無疵乎﹖愛國治民，能無知乎﹖天門開闔，能為雌乎﹖明\n白四達，能無為乎﹖生之，畜之。生而不有，為而不恃，長\n而不宰，是謂玄德。",
    "language": "zh",
    "source_file": "道德经.md",
    "source_type": "markdown"
  },
  {
    "id": "0b3f52bf-e38f-4174-af05-9ca8916ea9a1",
    "title": "道德经.md",
    "chapter_title": "第十一章",
    "content": "第十一章\n三十輻，共一轂，當其無，有車之用。埏埴以為器，當其無，\n有器之用。鑿戶牖以為室，當其無，有室之用。故有之以為\n利，無之以為用。",
    "language": "zh",
    "source_file": "道德经.md",
    "source_type": "markdown"
  },
  {
    "id": "fa682398-7cc5-4d99-a907-0c423d08b4c2",
    "title": "道德经.md",
    "chapter_title": "第十二章",
    "content": "第十二章\n五色令人目盲，五音令人耳聾，五味令人口爽，馳騁畋獵令\n人心發狂，難得之貨令人行妨。是以聖人為腹不為目，故去\n彼取此。\n\n## 第4页",
    "language": "zh",
    "source_file": "道德经.md",
    "source_type": "markdown"
  },
  {
    "id": "5ee08141-6c4d-43a1-aef7-afcb1a694288",
    "title": "道德经.md",
    "chapter_title": "第十三章",
    "content": "第十三章\n寵辱若驚，貴大患若身。何謂寵辱若驚﹖寵為下，得之若驚，\n失之若驚，是謂寵辱若驚。何謂貴大患若身﹖吾所以有大患\n者，為吾有身，及吾無身，吾有何患﹖故貴以身為天下，若\n可寄天下；愛以身為天下，若可托天下。",
    "language": "zh",
    "source_file": "道德经.md",
    "source_type": "markdown"
  },
  {
    "id": "c79ba280-ed14-46a3-9a59-5478adb77969",
    "title": "道德经.md",
    "chapter_title": "第十四章",
    "content": "第十四章\n視之不見名曰夷，聽之不聞名曰希，搏之不得名曰微。此三\n者不可致詰，故混而為一。其上不皦，其下不昧。繩繩不可\n名，復歸於無物。是謂無狀之狀，無物之象，是謂惚恍。迎\n之不見其首，隨之不見其後。執古之道，以御今之有。能知\n古始，是謂道紀。",
    "language": "zh",
    "source_file": "道德经.md",
    "source_type": "markdown"
  },
  {
    "id": "54772831-eb76-4f4d-89e2-eb96074501de",
    "title": "道德经.md",
    "chapter_title": "第十五章",
    "content": "第十五章\n古之善為士者，微妙玄通，深不可識。夫唯不可識，故強為\n之容﹕豫兮若冬涉川，猶兮若畏四鄰，儼兮其若客，渙兮若\n冰之將釋，敦兮其若樸，曠兮其若谷，渾兮其若濁。孰能濁\n以靜之徐清﹖孰能安以久動之徐生﹖保此道者不欲盈，夫唯\n不盈，故能蔽不新成。",
    "language": "zh",
    "source_file": "道德经.md",
    "source_type": "markdown"
  },
  {
    "id": "83e13b3f-f603-4e67-89c0-7e327eb0b149",
    "title": "道德经.md",
    "chapter_title": "第十六章",
    "content": "第十六章\n致虛極，守靜篤。萬物並作，吾以觀復。夫物芸芸，各復歸\n其根。歸根曰靜，是曰復命。復命曰常，知常曰明。不知常，\n妄作凶。知常容，容乃公，公乃王，王乃天，天乃道，道乃\n久，沒身不殆。",
    "language": "zh",
    "source_file": "道德经.md",
    "source_type": "markdown"
  },
  {
    "id": "340cd506-d64a-4e72-8305-c17a9762db3a",
    "title": "道德经.md",
    "chapter_title": "第十七章",
    "content": "第十七章\n太上，下知有之，其次親而譽之，其次畏之，其次侮之。信\n不足焉，有不信焉。悠兮其貴言，功成事遂，百姓皆謂我自\n然。",
    "language": "zh",
    "source_file": "道德经.md",
    "source_type": "markdown"
  },
  {
    "id": "6738f283-7d53-4a67-8084-91adc2b3a1d3",
    "title": "道德经.md",
    "chapter_title": "第十八章",
    "content": "第十八章\n大道廢，有仁義；智慧出，有大偽；六親不和，有孝慈；國\n家昏亂，有忠臣。\n\n## 第5页",
    "language": "zh",
    "source_file": "道德经.md",
    "source_type": "markdown"
  },
  {
    "id": "d693d8ca-86cb-4c1f-ad38-bf87f8744127",
    "title": "道德经.md",
    "chapter_title": "第十九章",
    "content": "第十九章\n絕聖棄智，民利百倍；絕仁棄義，民復孝慈；絕巧棄利，盜\n賊無有。此三者以為文不足，故令有所屬﹕見素抱樸，少私\n寡欲。",
    "language": "zh",
    "source_file": "道德经.md",
    "source_type": "markdown"
  },
  {
    "id": "429043af-cec7-4175-9cc3-b18b6730b5ef",
    "title": "道德经.md",
    "chapter_title": "第二十章",
    "content": "第二十章\n絕學無憂，唯之與阿，相去幾何﹖善之與惡，相去若何﹖人\n之所畏，不可不畏。荒兮其未央哉﹗眾人熙熙，如享太牢，\n如春登台。我獨泊兮，其未兆，如嬰兒之未孩；儡儡兮，若\n無所歸。眾人皆有餘，而我獨若遺。我愚人之心也哉﹗沌沌\n兮，俗人昭昭，我獨若昏。俗人察察，我獨悶悶。澹兮其若\n海，飂兮若無止。眾人皆有以，而我獨頑似鄙。我獨異於人，\n而貴食母。",
    "language": "zh",
    "source_file": "道德经.md",
    "source_type": "markdown"
  },
  {
    "id": "eb1995c4-789a-431a-a9e3-22afa43141b5",
    "title": "道德经.md",
    "chapter_title": "第二十一章",
    "content": "第二十一章\n孔德之容，惟道是從。道之為物，惟恍惟惚。惚兮恍兮，其\n中有象；恍兮惚兮，其中有物。窈兮冥兮，其中有精；其精\n甚真，其中有信。自今及古，其名不去，以閱眾甫。吾何以\n知眾甫之狀哉﹖以此。",
    "language": "zh",
    "source_file": "道德经.md",
    "source_type": "markdown"
  },
  {
    "id": "e1cfa9a7-2c81-4c02-917b-22809163755b",
    "title": "道德经.md",
    "chapter_title": "第二十二章",
    "content": "第二十二章\n曲則全，枉則直，窪則盈，敝則新，少則得，多則惑。是以\n聖人抱一為天下式。不自見，故明；不自是，故彰；不自伐，\n故有功；不自矜，故長。夫唯不爭，故天下莫能與之爭。古\n之所謂曲則全者，豈虛言哉﹗誠全而歸之。",
    "language": "zh",
    "source_file": "道德经.md",
    "source_type": "markdown"
  },
  {
    "id": "14508e51-bed4-4e9c-ac6b-fb4830c19d75",
    "title": "道德经.md",
    "chapter_title": "第二十三章",
    "content": "第二十三章\n希言自然。故飄風不終朝，驟雨不終日。孰為此者﹖天地。\n天地尚不能久，而況於人乎﹖故從事於道者，（道者）同於\n道，德者同於德，失者同於失。同於道者，道亦樂得之；同\n於德者，德亦樂得之；同於失者，失亦樂得之。信不足焉，\n有不信焉。\n\n## 第6页",
    "language": "zh",
    "source_file": "道德经.md",
    "source_type": "markdown"
  },
  {
    "id": "166d8d05-ba0f-4e18-9865-40ca9d50a8db",
    "title": "道德经.md",
    "chapter_title": "第二十四章",
    "content": "第二十四章\n企者不立，跨者不行，自見者不明，自是者不彰，自伐者無\n功，自矜者不長。其在道也，曰「餘食贅行」。物或惡之，\n故有道者不處。",
    "language": "zh",
    "source_file": "道德经.md",
    "source_type": "markdown"
  },
  {
    "id": "ec48611f-e59a-45b4-becb-9e5b28fb15d0",
    "title": "道德经.md",
    "chapter_title": "第二十五章",
    "content": "第二十五章\n有物混成，先天地生。寂兮寥兮，獨立而不改，周行而不殆，\n可以為天下母。吾不知其名，字之曰道，強為之名，曰大。\n大曰逝，逝曰遠，遠曰反。故道大，天大，地大，王亦大。\n域中有四大，而王居其一焉。人法地，地法天，天法道，道\n法自然。",
    "language": "zh",
    "source_file": "道德经.md",
    "source_type": "markdown"
  },
  {
    "id": "202f689f-44f0-43f6-aee3-fb87c53a2921",
    "title": "道德经.md",
    "chapter_title": "第二十六章",
    "content": "第二十六章\n重為輕根，靜為躁君。是以聖人終日行不離輜重。雖有榮觀，\n燕處超然。奈何萬乘之主，而以身輕天下﹖輕則失本，躁則\n失君。",
    "language": "zh",
    "source_file": "道德经.md",
    "source_type": "markdown"
  },
  {
    "id": "fa4166c7-b76f-4d03-8cdd-ca01a872fa72",
    "title": "道德经.md",
    "chapter_title": "第二十七章",
    "content": "第二十七章\n善行無轍跡，善言無瑕謫；善數不用籌策；善閉無關楗而不\n可開，善結無繩約而不可解。是以聖人常善救人，故無棄人；\n常善救物，故無棄物，是謂襲明。故善人者，不善人之師；\n不善人者，善人之資。不貴其師，不愛其資，雖智大迷，是\n謂要妙。",
    "language": "zh",
    "source_file": "道德经.md",
    "source_type": "markdown"
  },
  {
    "id": "4bda58d1-186d-4853-95d0-5c446e13a515",
    "title": "道德经.md",
    "chapter_title": "第二十八章",
    "content": "第二十八章\n知其雄，守其雌，為天下谿。為天下谿，常德不離，復歸於\n嬰兒。知其白，守其黑，為天下式。為天下式，常德不忒，\n復歸於無極。知其榮，守其辱，為天下谷，常德乃足，復歸\n於樸。樸散則為器，聖人用之，則為官長，故大制不割。\n\n## 第7页",
    "language": "zh",
    "source_file": "道德经.md",
    "source_type": "markdown"
  },
  {
    "id": "c7ba8c0e-c003-4751-96e9-3e50ab20b505",
    "title": "道德经.md",
    "chapter_title": "第二十九章",
    "content": "第二十九章\n將欲取天下而為之，吾見其不得已。天下神器，不可為也，\n（不可執也。）為者敗之，執者失之。（是以聖人無為，故\n無敗；無執，故無失。）故物或行或隨；或歔或吹；或強或\n羸；或挫或隳。是以聖人去甚，去奢，去泰。",
    "language": "zh",
    "source_file": "道德经.md",
    "source_type": "markdown"
  },
  {
    "id": "f8cf61b8-757c-4916-a072-26378e4f523a",
    "title": "道德经.md",
    "chapter_title": "第三十章",
    "content": "第三十章\n以道佐人主者，不以兵強天下。其事好遠。師之所處，荊棘\n生焉。大軍之後，必有凶年。善者果而已，不以取強。果而\n勿矜，果而勿伐，果而勿驕。果而不得已，果而勿強。物壯\n則老，是謂不道，不道早已。",
    "language": "zh",
    "source_file": "道德经.md",
    "source_type": "markdown"
  },
  {
    "id": "72932c08-91e3-4fcf-835b-bbb83acc95b1",
    "title": "道德经.md",
    "chapter_title": "第三十一章",
    "content": "第三十一章\n夫〔佳〕兵者，不祥之器，物或惡之，故有道者不處。君子\n居則貴左，用兵則貴右。兵者不祥之器，非君子之器，不得\n已而用之，恬淡為上。勝而不美，而美之者，是樂殺人。夫\n樂殺人者，則不可以得志於天下矣。吉事尚左，凶事尚右。\n偏將軍居左，上將軍居右，言以喪禮處之。殺人之眾，以哀\n悲泣之，戰勝，以喪禮處之。",
    "language": "zh",
    "source_file": "道德经.md",
    "source_type": "markdown"
  },
  {
    "id": "71c9ed0e-da45-4c4a-a190-d45b5afe7b02",
    "title": "道德经.md",
    "chapter_title": "第三十二章",
    "content": "第三十二章\n道常無名，樸雖小，天下莫能臣也。侯王若能守之，萬物將\n自賓。天地相合，以降甘露，民莫之令而自均。始制有名，\n名亦既有，夫亦將知止，知止所以不殆。譬道之在天下，猶\n川谷之於江海。",
    "language": "zh",
    "source_file": "道德经.md",
    "source_type": "markdown"
  },
  {
    "id": "d29157d9-2504-4b9e-9943-9ddc61637138",
    "title": "道德经.md",
    "chapter_title": "第三十三章",
    "content": "第三十三章\n知人者智，自知者明。勝人者有力，自勝者強。知足者富。\n強行者有志。不失其所者久。死而不亡者壽。",
    "language": "zh",
    "source_file": "道德经.md",
    "source_type": "markdown"
  },
  {
    "id": "81fed50a-6974-47ed-81ef-100808dfc21d",
    "title": "道德经.md",
    "chapter_title": "第三十四章",
    "content": "第三十四章\n大道氾兮，其可左右。萬物恃之而生而不辭，功成不名有。\n衣養萬物而不為主，常無欲，可名於小；萬物歸焉而不為主，\n可名為大。以其終不自為大，故能成其大。\n\n## 第8页",
    "language": "zh",
    "source_file": "道德经.md",
    "source_type": "markdown"
  },
  {
    "id": "cb962982-2882-492f-bf21-241d17571aba",
    "title": "道德经.md",
    "chapter_title": "第三十五章",
    "content": "第三十五章\n執大象，天下往。往而不害，安平太。樂與餌，過客止。道\n之出口，淡乎其無味，視之不足見，聽之不足聞，用之不可\n既。",
    "language": "zh",
    "source_file": "道德经.md",
    "source_type": "markdown"
  },
  {
    "id": "bba88942-124a-46b1-a834-60d3ac33bde6",
    "title": "道德经.md",
    "chapter_title": "第三十六章",
    "content": "第三十六章\n將欲歙之，必固張之；將欲弱之，必固強之；將欲廢之，必\n固興之；將欲奪之，必固與之。是謂微明。柔弱勝剛強。魚\n不可脫於淵，國之利器不可以示人。",
    "language": "zh",
    "source_file": "道德经.md",
    "source_type": "markdown"
  },
  {
    "id": "2aecc0af-4245-41f2-9498-b4551bdece1c",
    "title": "道德经.md",
    "chapter_title": "第三十七章",
    "content": "第三十七章\n道常無為而無不為。侯王若能守之，萬物將自化。化而欲作，\n吾將鎮之以無名之樸。無名之樸，夫亦將無欲。不欲以靜，\n天下將自定。\n\n## 第9页\n\n下篇德經",
    "language": "zh",
    "source_file": "道德经.md",
    "source_type": "markdown"
  },
  {
    "id": "b1e803ab-1e79-49e8-8368-9ec21cd306ec",
    "title": "道德经.md",
    "chapter_title": "第三十八章",
    "content": "第三十八章\n上德不德，是以有德；下德不失德，是以無德。上德無為而\n無以為；下德為之而有以為。上仁為之而無以為；上義為之\n而有以為。上禮為之而莫之應，則攘臂而扔之。故失道而後\n德，失德而後仁，失仁而後義，失義而後禮。夫禮者，忠信\n之薄，而亂之首。前識者，道之華，而愚之始。是以大丈夫\n處其厚，不居其薄；處其實，不居其華。故去彼取此。",
    "language": "zh",
    "source_file": "道德经.md",
    "source_type": "markdown"
  },
  {
    "id": "bed3bb90-1d18-4004-ac7c-b8dac1c7179c",
    "title": "道德经.md",
    "chapter_title": "第三十九章",
    "content": "第三十九章\n昔之得一者，天得一以清，地得一以寧，神得一以靈，谷得\n一以盈，萬物得一以生，侯王得一以為天下貞。其致之，天\n無以清將恐裂，地無以寧將恐發，神無以靈將恐歇，谷無以\n盈將恐竭，萬物無以生將恐滅，侯王無以貴高將恐蹶。故貴\n以賤為本，高以下為基。是以侯王自稱孤﹑寡﹑不穀。此非\n以賤為本邪﹖非乎﹖故致數輿無輿。不欲琭琭如玉，珞珞如\n石。",
    "language": "zh",
    "source_file": "道德经.md",
    "source_type": "markdown"
  },
  {
    "id": "3e0ab08a-1b34-45fa-9c5b-0c8c950f3976",
    "title": "道德经.md",
    "chapter_title": "第四十章",
    "content": "第四十章\n反者道之動，弱者道之用。天下萬物生於有，有生於無。",
    "language": "zh",
    "source_file": "道德经.md",
    "source_type": "markdown"
  },
  {
    "id": "b59e6ad3-c5e0-4693-82b5-f67a8260f257",
    "title": "道德经.md",
    "chapter_title": "第四十一章",
    "content": "第四十一章\n上士聞道，勤而行之；中士聞道，若存若亡；下士聞道，大\n笑之。不笑，不足以為道。故建言有之﹕明道若昧，進道若\n退，夷道若纇，上德若谷，大白若辱，廣德若不足，建德若\n偷，質真若渝，大方無隅，大器晚成，大音希聲，大象無形，\n道隱無名。夫唯道，善貸且成。",
    "language": "zh",
    "source_file": "道德经.md",
    "source_type": "markdown"
  },
  {
    "id": "73ed4eb5-c543-4a0c-bbde-dbd6b19d4a6e",
    "title": "道德经.md",
    "chapter_title": "第四十二章",
    "content": "第四十二章\n道生一，一生二，二生三，三生萬物。萬物負陰而抱陽，沖\n氣以為和。人之所惡，唯孤﹑寡﹑不穀，而王公以為稱。故\n物或損之而益，或益之而損。人之所教，我亦教之。強梁者\n不得其死，吾將以為教父。\n\n## 第10页",
    "language": "zh",
    "source_file": "道德经.md",
    "source_type": "markdown"
  },
  {
    "id": "b23dfcec-c39b-452e-a896-4fd0efacf760",
    "title": "道德经.md",
    "chapter_title": "第四十三章",
    "content": "第四十三章\n天下之至柔，馳騁天下之至堅。無有入無閒，吾是以知無為\n之有益。不言之教，無為之益，天下希及之。",
    "language": "zh",
    "source_file": "道德经.md",
    "source_type": "markdown"
  },
  {
    "id": "6e493e17-7f8f-4c99-b847-a4f2f1f70fed",
    "title": "道德经.md",
    "chapter_title": "第四十四章",
    "content": "第四十四章\n名與身孰親﹖身與貨孰多﹖得與亡孰病﹖是故甚愛必大\n費，多藏必厚亡，知足不辱，知止不殆，可以長久。",
    "language": "zh",
    "source_file": "道德经.md",
    "source_type": "markdown"
  },
  {
    "id": "9eebc094-6717-4a1b-8aa8-1765607ba903",
    "title": "道德经.md",
    "chapter_title": "第四十五章",
    "content": "第四十五章\n大成若缺，其用不弊。大盈若沖，其用不窮。大直若屈，大\n巧若拙，大辯若訥。靜勝躁，寒勝熱。清靜為天下正。",
    "language": "zh",
    "source_file": "道德经.md",
    "source_type": "markdown"
  },
  {
    "id": "a2e55c6e-f22a-4c92-a721-15ea963f4e44",
    "title": "道德经.md",
    "chapter_title": "第四十六章",
    "content": "第四十六章\n天下有道，卻走馬以糞。天下無道，戎馬生於郊。禍莫大於\n不知足；咎莫大於欲得。故知足之足，常足矣。",
    "language": "zh",
    "source_file": "道德经.md",
    "source_type": "markdown"
  },
  {
    "id": "2caf90fb-0d23-4fab-963b-3756ce439667",
    "title": "道德经.md",
    "chapter_title": "第四十七章",
    "content": "第四十七章\n不出戶，知天下；不窺牖，見天道。其出彌遠，其知彌少。\n是以聖人不行而知，不見而明，不為而成。",
    "language": "zh",
    "source_file": "道德经.md",
    "source_type": "markdown"
  },
  {
    "id": "012536a6-c2ae-4338-a155-967b9c59addb",
    "title": "道德经.md",
    "chapter_title": "第四十八章",
    "content": "第四十八章\n為學日益，為道日損。損之又損，以至於無為。無為而無不\n為。取天下常以無事，及其有事，不足以取天下。",
    "language": "zh",
    "source_file": "道德经.md",
    "source_type": "markdown"
  },
  {
    "id": "2d41cd67-5d33-41d1-96a6-8ae2ac826f12",
    "title": "道德经.md",
    "chapter_title": "第四十九章",
    "content": "第四十九章\n聖人無常心，以百姓心為心。善者，吾善之；不善者，吾亦\n善之；德善。信者，吾信之；不信者，吾亦信之；德信。聖\n人在，天下歙歙焉，為天下渾其心，百姓皆注其耳目，聖人\n皆孩之。\n\n## 第11页",
    "language": "zh",
    "source_file": "道德经.md",
    "source_type": "markdown"
  },
  {
    "id": "7d69571e-566f-445f-a6ed-e3a1a2a9124c",
    "title": "道德经.md",
    "chapter_title": "第五十章",
    "content": "第五十章\n出生入死。生之徒，十有三；死之徒，十有三；人之生，動\n之死地，亦十有三。夫何故﹖以其生生之厚。蓋聞善攝生者，\n陸行不遇兕虎，入軍不被甲兵；兕無所投其角，虎無所措其\n爪，兵無所容其刃。夫何故﹖以其無死地。",
    "language": "zh",
    "source_file": "道德经.md",
    "source_type": "markdown"
  },
  {
    "id": "eccc22c6-abb3-4cf2-976d-07dfaab56f3d",
    "title": "道德经.md",
    "chapter_title": "第五十一章",
    "content": "第五十一章\n道生之，德畜之，物形之，勢成之。是以萬物莫不尊道而貴\n德。道之尊，德之貴，夫莫之命而常自然。故道生之，德畜\n之。長之育之，亭之毒之，養之覆之。生而不有，為而不恃，\n長而不宰。是謂玄德。",
    "language": "zh",
    "source_file": "道德经.md",
    "source_type": "markdown"
  },
  {
    "id": "d00770a0-bba2-4318-aa09-81ba640ec6db",
    "title": "道德经.md",
    "chapter_title": "第五十二章",
    "content": "第五十二章\n天下有始，以為天下母。既得其母，以知其子，既知其子，\n復守其母，沒身不殆。塞其兌，閉其門，終身不勤。開其兌，\n濟其事，終身不救。見小曰明，守柔曰強。用其光，復歸其\n明，無遺身殃，是為習常。",
    "language": "zh",
    "source_file": "道德经.md",
    "source_type": "markdown"
  },
  {
    "id": "0c576240-e263-48f9-b434-9e461c012e30",
    "title": "道德经.md",
    "chapter_title": "第五十三章",
    "content": "第五十三章\n使我介然有知，行於大道，唯施是畏。大道甚夷，而人好徑。\n朝甚除，田甚蕪，倉甚虛；服文綵，帶利劍，厭飲食，財貨\n有餘；是為夸盜。非道也哉﹗",
    "language": "zh",
    "source_file": "道德经.md",
    "source_type": "markdown"
  },
  {
    "id": "1c7d832e-2bb4-4648-a8cb-8b6d4a0eb4db",
    "title": "道德经.md",
    "chapter_title": "第五十四章",
    "content": "第五十四章\n善建者不拔，善抱者不脫，子孫以祭祀不輟。修之於身，其\n德乃真；修之於家，其德乃餘；修之於鄉，其德乃長；修之\n於國，其德乃豐；修之於天下，其德乃普。故以身觀身，以\n家觀家，以鄉觀鄉，以國觀國，以天下觀天下。吾何以知天\n下然哉﹖以此。\n\n## 第12页",
    "language": "zh",
    "source_file": "道德经.md",
    "source_type": "markdown"
  },
  {
    "id": "87739a9f-b176-4caa-9c0a-068604de5e67",
    "title": "道德经.md",
    "chapter_title": "第五十五章",
    "content": "第五十五章\n含德之厚，比於赤子。蜂蠆虺蛇不螫，猛獸不據，攫鳥不搏。\n骨弱筋柔而握固。未知牝牡之合而全作，精之至也。終日號\n而不嗄，和之至也。知和曰常，知常曰明。益生曰祥。心使\n氣曰強。物壯則老，謂之不道，不道早已。",
    "language": "zh",
    "source_file": "道德经.md",
    "source_type": "markdown"
  },
  {
    "id": "18e3ae09-ae97-4c07-a7f5-c41c05652457",
    "title": "道德经.md",
    "chapter_title": "第五十六章",
    "content": "第五十六章\n知者不言，言者不知。塞其兌，閉其門，挫其銳，解其分，\n和其光，同其塵，是謂玄同。故不可得而親，不可得而疏；\n不可得而利，不可得而害；不可得而貴，不可得而賤。故為\n天下貴。",
    "language": "zh",
    "source_file": "道德经.md",
    "source_type": "markdown"
  },
  {
    "id": "14607021-134d-4c98-bd1a-12ed94b21141",
    "title": "道德经.md",
    "chapter_title": "第五十七章",
    "content": "第五十七章\n以正治國，以奇用兵，以無事取天下。吾何以知其然哉﹖以\n此。天下多忌諱，而民彌貧；民多利器，國家滋昏；人多伎\n巧，奇物滋起；法令滋彰，盜賊多有。故聖人云﹕「我無為，\n而民自化；我好靜，而民自正；我無事，而民自富；我無欲，\n而民自樸。」",
    "language": "zh",
    "source_file": "道德经.md",
    "source_type": "markdown"
  },
  {
    "id": "976bb32d-6d5c-453d-823c-74676f752433",
    "title": "道德经.md",
    "chapter_title": "第五十八章",
    "content": "第五十八章\n其政悶悶，其民淳淳；其政察察，其民缺缺。禍兮福之所倚，\n福兮禍之所伏。孰知其極﹖其無正。正復為奇，善復為妖。\n人之迷，其日固久。是以聖人方而不割，廉而不劌，直而不\n肆，光而不燿。",
    "language": "zh",
    "source_file": "道德经.md",
    "source_type": "markdown"
  },
  {
    "id": "534b93a7-7b6c-4a56-aac8-5ff326f22871",
    "title": "道德经.md",
    "chapter_title": "第五十九章",
    "content": "第五十九章\n治人事天，莫若嗇。夫唯嗇，是謂早服；早服謂之重積德；\n重積德則無不克；無不克則莫知其極；莫知其極，可以有國；\n有國之母，可以長久；是謂深根固柢，長生久視之道。",
    "language": "zh",
    "source_file": "道德经.md",
    "source_type": "markdown"
  },
  {
    "id": "865e093d-4dbc-48d3-a5e9-a807ef8fac4c",
    "title": "道德经.md",
    "chapter_title": "第六十章",
    "content": "第六十章\n治大國，若烹小鮮。以道蒞天下，其鬼不神；非其鬼不神，\n其神不傷人；非其神不傷人，聖人亦不傷人。夫兩不相傷，\n故德交歸焉。\n\n## 第13页",
    "language": "zh",
    "source_file": "道德经.md",
    "source_type": "markdown"
  },
  {
    "id": "bc3bcd45-22b6-4a86-bb8e-c59baee62a05",
    "title": "道德经.md",
    "chapter_title": "第六十一章",
    "content": "第六十一章\n大國者下流，天下之交。天下之牝，牝常以靜勝牡，以靜為\n下。故大國以下小國，則取小國；小國以下大國，則取大國。\n故或下以取，或下而取。大國不過欲兼畜人，小國不過欲入\n事人。夫兩者各得其所欲，大者宜為下。",
    "language": "zh",
    "source_file": "道德经.md",
    "source_type": "markdown"
  },
  {
    "id": "52418c65-10e1-41ee-832b-f2e9e828a266",
    "title": "道德经.md",
    "chapter_title": "第六十二章",
    "content": "第六十二章\n道者萬物之奧。善人之寶，不善人之所保。美言可以市，尊\n行可以加人。人之不善，何棄之有﹖故立天子，置三公，雖\n有拱璧以先駟馬，不如坐進此道。古之所以貴此道者何﹖不\n曰﹕以求得，有罪以免邪﹖故為天下貴。",
    "language": "zh",
    "source_file": "道德经.md",
    "source_type": "markdown"
  },
  {
    "id": "41855aa9-d896-4758-8150-962e4efff9ac",
    "title": "道德经.md",
    "chapter_title": "第六十三章",
    "content": "第六十三章\n為無為，事無事，味無味。大小多少，報怨以德。圖難於其\n易，為大於其細；天下難事必作於易，天下大事必作於細。\n是以聖人終不為大，故能成其大。夫輕諾必寡信，多易必多\n難。是以聖人猶難之，故終無難矣。",
    "language": "zh",
    "source_file": "道德经.md",
    "source_type": "markdown"
  },
  {
    "id": "0ca3dad2-10bb-4f35-841c-79aaa1046841",
    "title": "道德经.md",
    "chapter_title": "第六十四章",
    "content": "第六十四章\n其安易持，其未兆易謀。其脆易泮，其微易散。為之於未有，\n治之於未亂。合抱之木，生於毫末；九層之臺，起於累土；\n千里之行，始於足下。為者敗之，執者失之。是以聖人無為\n故無敗，無執故無失。民之從事，常於幾成而敗之。慎終如\n始，則無敗事。是以聖人欲不欲，不貴難得之貨；學不學，\n復眾人之所過。以輔萬物之自然，而不敢為。",
    "language": "zh",
    "source_file": "道德经.md",
    "source_type": "markdown"
  },
  {
    "id": "e992851a-d3b8-42b0-b52a-59492ee89af4",
    "title": "道德经.md",
    "chapter_title": "第六十五章",
    "content": "第六十五章\n古之善為道者，非以明民，將以愚之。民之難治，以其智多。\n故以智治國，國之賊；不以智治國，國之福。知此兩者亦稽\n式。常知稽式，是謂玄德。玄德深矣，遠矣，與物反矣，然\n後乃至大順。\n\n## 第14页",
    "language": "zh",
    "source_file": "道德经.md",
    "source_type": "markdown"
  },
  {
    "id": "60cbebe7-d288-4da5-8055-9b9f39e85e8a",
    "title": "道德经.md",
    "chapter_title": "第六十六章",
    "content": "第六十六章\n江海所以能為百谷王者，以其善下之，故能為百谷王。是以\n欲上民，必以言下之。欲先民，必以身後之。是以聖人處上\n而民不重，處前而民不害。是以天下樂推而不厭，以其不爭，\n故天下莫能與之爭。",
    "language": "zh",
    "source_file": "道德经.md",
    "source_type": "markdown"
  },
  {
    "id": "9ccd1021-7ccc-44be-a40f-a25f4007876a",
    "title": "道德经.md",
    "chapter_title": "第六十七章",
    "content": "第六十七章\n天下皆謂我道大，似不肖。夫唯大，故似不肖。若肖，久矣\n其細也夫﹗我有三寶，持而保之。一曰慈，二曰儉，三曰不\n敢為天下先。慈故能勇；儉故能廣；不敢為天下先，故能成\n器長。今舍慈且勇，舍儉且廣，舍後且先，死矣﹗夫慈以戰\n則勝，以守則固。天將救之，以慈衛之。",
    "language": "zh",
    "source_file": "道德经.md",
    "source_type": "markdown"
  },
  {
    "id": "fd5d9d41-a58c-4ef7-8f95-52a5713024eb",
    "title": "道德经.md",
    "chapter_title": "第六十八章",
    "content": "第六十八章\n善為士者不武，善戰者不怒，善勝敵者不與，善用人者為之\n下，是謂不爭之德，是謂用人之力，是謂配天古之極。",
    "language": "zh",
    "source_file": "道德经.md",
    "source_type": "markdown"
  },
  {
    "id": "296aec8e-ecd1-4d4c-9742-5fcc97577340",
    "title": "道德经.md",
    "chapter_title": "第六十九章",
    "content": "第六十九章\n用兵有言﹕「吾不敢為主而為客，不敢進寸而退尺。」是謂\n行無行，攘無臂，扔無敵，執無兵。禍莫大於輕敵，輕敵幾\n喪吾寶。故抗兵相加，哀者勝矣。",
    "language": "zh",
    "source_file": "道德经.md",
    "source_type": "markdown"
  },
  {
    "id": "2fe641c8-a374-423e-b092-35adf8ae8644",
    "title": "道德经.md",
    "chapter_title": "第七十章",
    "content": "第七十章\n吾言甚易知，甚易行。天下莫能知，莫能行。言有宗，事有\n君。夫唯無知，是以不我知。知我者希，則我者貴。是以聖\n人被褐懷玉。",
    "language": "zh",
    "source_file": "道德经.md",
    "source_type": "markdown"
  },
  {
    "id": "d6bf3e75-28db-41bc-ac9d-c53c1c6c1707",
    "title": "道德经.md",
    "chapter_title": "第七十一章",
    "content": "第七十一章\n知不知上，不知知病。夫唯病病，是以不病。聖人不病，以\n其病病，是以不病。",
    "language": "zh",
    "source_file": "道德经.md",
    "source_type": "markdown"
  },
  {
    "id": "0acaafa8-65a3-47be-abf7-3922b42cf43c",
    "title": "道德经.md",
    "chapter_title": "第七十二章",
    "content": "第七十二章\n民不畏威，則大威至。無狎其所居，無厭其所生。夫唯不厭，\n是以不厭。是以聖人自知不自見；自愛不自貴。故去彼取此。\n\n## 第15页",
    "language": "zh",
    "source_file": "道德经.md",
    "source_type": "markdown"
  },
  {
    "id": "eff32e9f-2c06-46de-8aff-31169d9c681a",
    "title": "道德经.md",
    "chapter_title": "第七十三章",
    "content": "第七十三章\n勇於敢則殺，勇於不敢則活。此兩者，或利或害。天之所惡，\n孰知其故？是以聖人猶難之。天之道，不爭而善勝，不言而\n善應，不召而自來，繟然而善謀。天網恢恢，疏而不失。",
    "language": "zh",
    "source_file": "道德经.md",
    "source_type": "markdown"
  },
  {
    "id": "715a3a24-82a9-4d12-856a-d5ab6b5f5fb9",
    "title": "道德经.md",
    "chapter_title": "第七十四章",
    "content": "第七十四章\n民不畏死，奈何以死懼之？若使民常畏死，而為奇者，吾得\n執而殺之，孰敢？常有司殺者殺。夫代司殺者殺，是謂代大\n匠斲，夫代大匠斲者，希有不傷其手矣。",
    "language": "zh",
    "source_file": "道德经.md",
    "source_type": "markdown"
  },
  {
    "id": "c7ab3075-599c-49a8-bf99-bc44b2a8bacb",
    "title": "道德经.md",
    "chapter_title": "第七十五章",
    "content": "第七十五章\n民之饑，以其上食稅之多，是以饑。民之難治，以其上之有\n為，是以難治。民之輕死，以其求生之厚，是以輕死。夫唯\n無以生為者，是賢於貴生。",
    "language": "zh",
    "source_file": "道德经.md",
    "source_type": "markdown"
  },
  {
    "id": "64ab734b-14d2-4a54-bbb1-bbbf1be63067",
    "title": "道德经.md",
    "chapter_title": "第七十六章",
    "content": "第七十六章\n人之生也柔弱，其死也堅強。萬物草木之生也柔脆，其死也\n枯槁。故堅強者死之徒，柔弱者生之徒。是以兵強則不勝，\n木強則兵。強大處下，柔弱處上。",
    "language": "zh",
    "source_file": "道德经.md",
    "source_type": "markdown"
  },
  {
    "id": "b7fefe43-4a60-4363-ab17-15fcdfb34cb6",
    "title": "道德经.md",
    "chapter_title": "第七十七章",
    "content": "第七十七章\n天之道，其猶張弓與﹖高者抑之，下者舉之；有餘者損之，\n不足者補之。天之道，損有餘而補不足。人之道則不然，損\n不足以奉有餘。孰能有餘以奉天下，唯有道者。是以聖人為\n而不恃，功成而不處，其不欲見賢。",
    "language": "zh",
    "source_file": "道德经.md",
    "source_type": "markdown"
  },
  {
    "id": "863cfcba-4d1b-4e09-9ddf-aef461255553",
    "title": "道德经.md",
    "chapter_title": "第七十八章",
    "content": "第七十八章\n天下莫柔弱於水，而攻堅強者莫之能勝，以其無以易之。弱\n之勝強，柔之勝剛，天下莫不知莫能行。是以聖人云﹕「受\n國之垢，是謂社稷主；受國不祥，是為天下王。」正言若反。",
    "language": "zh",
    "source_file": "道德经.md",
    "source_type": "markdown"
  },
  {
    "id": "86ecda77-0bad-45cc-8e0b-2813df810605",
    "title": "道德经.md",
    "chapter_title": "第七十九章",
    "content": "第七十九章\n和大怨，必有餘怨，安可以為善﹖是以聖人執左契，而不責\n於人。有德司契，無德司徹。天道無親，常與善人。\n\n## 第16页",
    "language": "zh",
    "source_file": "道德经.md",
    "source_type": "markdown"
  },
  {
    "id": "03a2588b-1bce-4d34-99a3-d544b5b2a12e",
    "title": "道德经.md",
    "chapter_title": "第八十章",
    "content": "第八十章\n小國寡民。使有什伯之器而不用，使民重死而不遠徙。雖有\n舟輿，無所乘之，雖有甲兵，無所陳之。使人復結繩而用之，\n甘其食，美其服，安其居，樂其俗。鄰國相望，雞犬之聲相\n聞，民至老死，不相往來。",
    "language": "zh",
    "source_file": "道德经.md",
    "source_type": "markdown"
  },
  {
    "id": "9bb78c9f-baae-4f64-9a82-fef80d0a38bb",
    "title": "道德经.md",
    "chapter_title": "第八十一章",
    "content": "第八十一章\n信言不美，美言不信。善者不辯，辯者不善。知者不博，博\n者不知。聖人不積，既以為人己愈有，既以與人己愈多。天\n之道，利而不害；聖人之道，為而不爭。",
    "language": "zh",
    "source_file": "道德经.md",
    "source_type": "markdown"
  }
]