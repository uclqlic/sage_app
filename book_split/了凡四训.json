[
  {
    "id": "3a4ed0fb-2ac1-43a4-ad46-9cfad0781453",
    "title": "了凡四训.md",
    "chapter_title": null,
    "content": "# 了凡四训\n\n\n## 第1页\n\n了凡四訓原文\n了了凡凡四四訓訓原原文文\n立命之學\n余童年喪父。老母命棄學舉業學醫。謂可以養生。可以濟人。且習一\n藝以成名。爾父夙心也。後余在慈雲寺。遇一老者。修髯偉貌。飄飄\n若仙。余敬禮之。語余曰。子仕路中人也。明年即進學。何不讀書。\n余告以故。並叩老者姓氏里居。曰。吾姓孔。雲南人也。得邵子皇極\n數正傳。數該傳汝。余引之歸。告母。母曰。善待之。試其數。纖悉\n皆驗。余遂起讀書之念。謀之表兄沈稱。言。郁海谷先生。在沈友夫\n家開館。我送汝寄學甚便。余遂禮郁為師。孔為余起數。縣考童生當\n十四名。府考七十一名。提學考第九名。明年赴考。三處名數皆合。\n復為卜終身休咎。言某年考第幾名。某年當補廩。某年當貢。貢後某\n年當選四川一大尹。在任三年半。即宜告歸。五十三歲八月十四日丑\n時。當終於正寢。惜無子。余備錄而謹記之。自此以後。凡遇考校。\n其名數先後。皆不出孔公所懸定者。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "74cad4fb-715e-428e-a681-04851903bd14",
    "title": "了凡四训.md",
    "chapter_title": null,
    "content": "獨算余食廩米九十一石五斗當出\n貢。及食米七十餘石。屠宗師即批準補貢。余竊疑之。後果為署印楊\n公所駁。直至丁卯年。殷秋溟宗師見余場中備卷。歎曰。五策即五篇\n奏議也。豈可使博洽淹貫之儒。老於窗下乎。遂依縣申文准貢。連前\n食米計之。實九十一石五斗也。余因此益信進退有命。遲速有時。澹\n然無求矣。貢入燕都。留京一年。終日靜坐。不閱文字。己巳歸。游\n南雍。未入監。先訪雲谷會禪師。於棲霞山中。對坐一室。凡三晝夜\n不瞑目。雲谷問曰。凡人所以不得作聖者。只為妄念相纏耳。汝坐三\n日。不見起一妄念。何也。余曰。吾為孔先生算定。榮辱死生。皆有\n定數。即要妄想。亦無可妄想。雲谷笑曰。我待汝是豪傑。原來只是\n凡夫。問其故。曰。人未能無心。終為陰陽所縛。安得無數。但惟凡\n人有數。極善之人。數固拘他不定。極惡之人數亦拘他不定。汝二十\n年來。被他算定。不會轉動一毫。豈非是凡夫。余問曰。然則數可逃\n乎。曰。命由我作。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "ccc52e19-f2a8-43c2-90a2-046959d26c3e",
    "title": "了凡四训.md",
    "chapter_title": null,
    "content": "福自己求。詩書所稱。的為明訓。我教典中說。\n求富貴得富貴。求男女得男女。求長壽得長壽。夫妄語乃釋迦大戒。\n1\n\n## 第2页\n\n了凡四訓原文\n諸佛菩薩。豈誑語欺人。余進曰。孟子言。求則得之。是求在我者也。\n道德仁義。可以力求。功名富貴。如何求得。雲谷曰。孟子之言不錯。\n汝自錯解了。汝不見六祖說。一切福田不離方寸。從心而覓。感無不\n通。求在我。不獨得道德仁義。亦得功名富貴。內外雙得。是求有益\n於得也。若不返躬內省。而徒向外馳求。則求之有道。而得之有命矣。\n內外雙失。故無益。因問。孔公算汝終身若何。余以實告。雲谷曰。\n汝自揣應得科第否。應生子否。余追省良久。曰。不應也。科第中人。\n類有福相。余福薄。又不能積功累行以基厚福。兼不耐煩劇。不能容\n人。時或以才智蓋人。直心直行。輕言妄談。凡此皆薄福之相也。豈\n宜科第哉。地之穢者多生物。水之清者常無魚。余好潔。宜無子者一。\n和氣能育萬物。余善怒。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "39b6140f-c056-49cf-9a67-8d1a11781e94",
    "title": "了凡四训.md",
    "chapter_title": null,
    "content": "宜無子者二。愛為生生之本。忍為不育之根。\n余矜惜名節。常不能舍己救人。宜無子者三。多言耗氣。宜無子者四。\n喜飲鑠精。宜無子者五。好徹夜長坐。而不知葆元毓神。宜無子者六。\n其餘過惡尚多。不能悉數。雲谷曰。豈惟科第哉。世間享千金之產者。\n定是千金人物。享百金之產者。定是百金人物。應餓死者。定是餓死\n人物。天不過因材而篤。幾曾加纖毫意思。即如生子。有百世之德者。\n定有百世子孫保之。有十世之德者。定有十世子孫保之。有三世二世\n之德者。定有三世二世子孫保之。其斬焉無後者。德至薄也。汝今既\n知非。將向來不發科第。及不生子之相。盡情改刷。務要積德。務要\n包荒。務要和愛。務要惜精神。從前種種譬如昨日死。從後種種譬如\n今日生。此義理再生之身也。夫血肉之身。尚然有數。義理之身。豈\n不能格天。太甲曰。天作孽。猶可違。自作孽。不可活。詩云。永言\n配命。自求多福。孔先生算汝不登科第。不生子者。此天作之孽。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "06ffb1d7-5740-45e8-b1a7-9dad30b207a3",
    "title": "了凡四训.md",
    "chapter_title": null,
    "content": "猶\n可得而違。汝今擴充德性。力行善事。多積陰德。此自己所作之福也。\n安得而不受享乎。易為君子謀趨吉避凶。若言天命有常。吉何可趨。\n凶何可避。開章第一義便說。積善之家。必有餘慶。汝信得及否。余\n信其言。拜而受教。因將往日之罪。佛前盡情發露。為疏一通。先求\n登科。誓行善事三千條。以報天地祖宗之德。雲谷出功過格示余。令\n所行之事。逐日登記。善則記數。惡則退除。且教持準提咒。以期必\n驗。語余曰。符籙家有云。不會書符。被鬼神笑。此有祕傳。只是不\n2\n\n## 第3页\n\n了凡四訓原文\n動念也。執筆書符。先把萬緣放下。一塵不起。從此念頭不動處。下\n一點。謂之混沌開基。由此而一筆揮成。更無思慮。此符便靈。凡祈\n天立命。都要從無思無慮處感格。孟子論立命之學。而曰夭壽不貳。\n夫夭與壽。至貳者也。當其不動念時。孰為夭。孰為壽。細分之。豐\n歉不貳。然後可立貧富之命。窮通不貳。然後可立貴賤之命。夭壽不\n貳。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "42d4380c-3fe0-45b3-8c63-b0ca90124935",
    "title": "了凡四训.md",
    "chapter_title": null,
    "content": "然後可立生死之命。人生世間。惟死生為重。夭壽則一切順逆皆\n該之矣。至修身以俟之。乃積德祈天之事。曰修。則身有過惡。皆當\n治而去之。曰俟。則一毫覬覦。一毫將迎。皆當斬絕之矣。到此地位。\n直造先天之境。即此便是實學。汝未能無心。但能持準提咒。無記無\n數。不令間斷。持得純熟。於持中不持。於不持中持。到得念頭不動。\n則靈驗矣。余初號學海。是日改號了凡。蓋悟立命之說。而不欲落凡\n夫窠臼也。從此而後。終日兢兢。便覺與前不同。前日只是悠悠放任。\n到此自有戰兢惕厲景象。在暗室屋漏中。常恐得罪天地鬼神。遇人憎\n我毀我。自能恬然容受。到明年。禮部考科舉。孔先生算該第三。忽\n考第一。其言不驗。而秋闈中式矣。然行義未純。檢身多誤。或見善\n而行之不勇。或救人而心常自疑。或身勉為善而口有過言。或醒時操\n持而醉後放逸。以過折功。日常虛度。自己巳歲發願。直至己卯歲。\n歷十餘年。而三千善行始完。時方從李漸庵入關。未及回向。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "478940ef-59fe-4143-9b00-2e7448c90d7e",
    "title": "了凡四训.md",
    "chapter_title": null,
    "content": "庚辰南\n還。始請性空慧空諸上人。就東塔禪堂回向。遂起求子願。亦許行三\n千善事。辛巳生汝天啟。余行一事。隨以筆記。汝母不能書。每行一\n事。輒用鵝毛管。印一硃圈於曆日之上。或施食貧人。或買放生命。\n一日有多至十餘圈者。至癸未八月。三千之數已滿。復請性空輩。就\n家庭回向。九月十三日。復起求進士願。許行善事一萬條。丙戌登第。\n授寶坻知縣。余置空格一冊。名曰治心編。晨起坐堂。家人攜付門役。\n置案上。所行善惡。纖悉必記。夜則設桌於庭。效趙閱道焚香告帝。\n汝母見所行不多。輒顰蹙曰。我前在家。相助為善。故三千之數得完。\n今許一萬。衙中無事可行。何時得圓滿乎。夜間偶夢見一神人。余言\n善事難完之故。神曰。只減糧一節。萬行俱完矣。蓋寶坻之田。每畝\n二分三釐七毫。余為區處。減至一分四釐六毫。委有此事。心頗驚疑。\n適幻余禪師自五臺來。余以夢告之。且問此事宜信否。師曰。善心真\n3\n\n## 第4页\n\n了凡四訓原文\n切。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "fda8bad2-feca-4a03-9a3f-36e76258a8ed",
    "title": "了凡四训.md",
    "chapter_title": null,
    "content": "即一行可當萬善。况合縣減糧。萬民受福乎。吾即捐俸銀。請其\n就五臺山齋僧一萬而回向之。孔公算予五十三歲有厄。余未嘗祈壽。\n是歲竟無恙。今六十九矣。書曰。天難諶。命靡常。又云。惟命不於\n常。皆非誑語。吾於是而知。凡稱禍福自己求之者。乃聖賢之言。若\n謂禍福惟天所命。則世俗之論矣。汝之命未知若何。即命當榮顯。常\n作落寞想。即時當順利。常作拂逆想。即眼前足食。常作貧窶想。即\n人相愛敬。常作恐懼想。即家世望重。常作卑下想。即學問頗優。常\n作淺陋想。遠思揚祖宗之德。近思蓋父母之愆。上思報國之恩。下思\n造家之福。外思濟人之急。內思閑己之邪。務要日日知非。日日改過。\n一日不知非。即一日安於自是。一日無過可改。即一日無步可進。天\n下聰明俊秀不少。所以德不加修。業不加廣者。只為因循二字。耽閣\n一生。雲谷禪師所授立命之說。乃至精至邃至真至正之理。其熟玩而\n勉行之。毋自曠也。\n改過之法\n春秋諸大夫。見人言動。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "562293c1-bc9d-4c5c-8ad8-ddaea905908c",
    "title": "了凡四训.md",
    "chapter_title": null,
    "content": "億而談其禍福。靡不驗者。左國諸記可觀也。\n大都吉凶之兆。萌乎心而動乎四體。其過於厚者常獲福。過於薄者常\n近禍。俗眼多翳。謂有未定而不可測者。至誠合天。福之將至。觀其\n善而必先知之矣。禍之將至。觀其不善而必先知之矣。今欲獲福而遠\n禍。未論行善。先須改過。但改過者。第一要發恥心。思古之聖賢。\n與我同為丈夫。彼何以百世可師。我何以一身瓦裂。耽染塵情。私行\n不義。謂人不知。傲然無愧。將日淪於禽獸而不自知矣。世之可羞可\n恥者。莫大乎此。孟子曰。恥之於人大矣。以其得之則聖賢。失之則\n禽獸耳。此改過之要機也。第二要發畏心。天地在上。鬼神難欺。吾\n雖過在隱微。而天地鬼神。實鑒臨之。重則降之百殃。輕則損其現福。\n吾何可以不懼。不惟是也。閒居之地。指視昭然。吾雖掩之甚密。文\n之甚巧。而肺肝早露。終難自欺。被人覰破。不值一文矣。烏得不懍\n懍。不惟是也。一息尚存。彌天之惡。猶可悔改。古人有一生作惡。\n臨死悔悟。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "7881e27b-33b1-4a4a-891e-b125c3a41a77",
    "title": "了凡四训.md",
    "chapter_title": null,
    "content": "發一善念。遂得善終者。謂一念猛厲。足以滌百年之惡也。\n4\n\n## 第5页\n\n了凡四訓原文\n譬如千年幽谷。一燈纔照。則千年之暗俱除。故過不論久近。惟以改\n為貴。但塵世無常。肉身易殞。一息不屬。欲改無由矣。明則千百年\n擔負惡名。雖孝子慈孫。不能洗滌。幽則千百劫沉淪獄報。雖聖賢佛\n菩薩。不能援引。烏得不畏。第三須發勇心。人不改過。多是因循退\n縮。吾須奮然振作。不用遲疑。不煩等待。小者如芒剌在肉。速與抉\n剔。大者如毒蛇嚙指。速與斬除。無絲毫凝滯。此風雷之所以為益也。\n具是三心。則有過斯改。如春冰遇日。何患不消乎。然人之過。有從\n事上改者。有從理上改者。有從心上改者。工夫不同。效驗亦異。如\n前日殺生。今戒不殺。前日怒詈。今戒不怒。此就其事而改之者也。\n強制於外。其難百倍。且病根終在。東滅西生。非究竟廓然之道也。\n善改過者。未禁其事。先明其理。如過在殺生。即思曰。上帝好生。\n物皆戀命。殺彼養己。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "8c143157-ee6d-40f2-93e0-93a0d8cb6683",
    "title": "了凡四训.md",
    "chapter_title": null,
    "content": "豈能自安。且彼之殺也。既受屠割。復入鼎鑊。\n種種痛苦。徹入骨髓。己之養也。珍膏羅列。食過即空。疏食菜羹。\n儘可充腹。何必戕彼之生。損己之福哉。又思血氣之屬。皆含靈知。\n既有靈知。皆我一體。縱不能躬修至德。使之尊我親我。豈可日戕物\n命。使之仇我憾我於無窮也。一思及此。將有對食傷心。不能下咽者\n矣。如前日好怒。必思曰。人有不及。情所宜矜。悖理相干。於我何\n與。本無可怒者。又思天下無自是之豪傑。亦無尤人之學問。行有不\n得。皆己之德未修。感未至也。吾悉以自反。則謗毀之來。皆磨煉玉\n成之地。我將歡然受賜。何怒之有。又聞謗而不怒。雖讒燄薰天。如\n舉火焚空。終將自息。聞謗而怒。雖巧心力辯。如春蠶作繭。自取纏\n綿。怒不惟無益。且有害也。其餘種種過惡。皆當據理思之。此理既\n明。過將自止。何謂從心而改。過有千端。惟心所造。吾心不動。過\n安從生。學者於好色好名好貨好怒種種諸過。不必逐類尋求。但當一\n心為善。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "16313442-1a4c-42bc-a13f-d768edb23a7d",
    "title": "了凡四训.md",
    "chapter_title": null,
    "content": "正念現前。邪念自然污染不上。如太陽當空。魍魎潛消。此\n精一之真傳也。過由心造。亦由心改。如斬毒樹。直斷其根。奚必枝\n枝而伐。葉葉而摘哉。大抵最上治心。當下清淨。纔動即覺。覺之即\n無。苟未能然。須明理以遣之。又未能然。須隨事以禁之。以上事而\n兼行下功。未為失策。執下而昧上。則拙矣。顧發願改過。明須良朋\n提醒。幽須鬼神證明。一心懺悔。晝夜不懈。經一七二七。以至一月\n5\n\n## 第6页\n\n了凡四訓原文\n二月三月。必有效驗。或覺心神恬曠。或覺智慧頓開。或處宂沓而觸\n念皆通。或遇怨仇而回瞋作喜。或夢吐黑物。或夢往聖先賢。提攜接\n引。或夢飛步太虛。或夢幢幡寶蓋。種種勝事。皆過消罪滅之象也。\n然不得執此自高。畫而不進。昔蘧伯玉當二十歲時。已覺前日之非而\n盡改之矣。至二十一歲。乃知前之所改未盡也。及二十二歲。回視二\n十一歲。猶在夢中。歲復一歲。遞遞改之。行年五十。而猶知四十九\n年之非。古人改過之學如此。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "fcb3ff59-6265-4326-bff1-9fe3470223e5",
    "title": "了凡四训.md",
    "chapter_title": null,
    "content": "吾輩身為凡流。過惡蝟集。而回思往事。\n常若不見其有過者。心粗而眼翳也。然人之過惡深重者。亦有效驗。\n或心神昏塞。轉頭即忘。或無事而常煩惱。或見君子而赧然消沮。或\n聞正論而不樂。或施惠而人反怨。或夜夢顛倒。甚則妄言失志。皆作\n孽之相也。苟一類此。即須奮發。舍舊圖新。幸勿自誤。\n積善之方\n易曰。積善之家。必有餘慶。昔顏氏將以女妻叔梁紇。而歷敘其祖宗\n積德之長。逆知其子孫必有興者。孔子稱舜之大孝。曰。宗廟饗之。\n子孫保之。皆至論也。試以往事徵之。楊少師榮。建寗人。世以濟渡\n為生。久雨溪漲。橫流衝毀民居。溺死者順流而下。他舟皆撈取貨物。\n獨少師曾祖及祖惟救人。而貨物一無所取。鄉人嗤其愚。逮少師父生。\n家漸裕。有神人化為道者。語之曰。汝祖父有陰功。子孫當貴顯。宜\n葬某地。遂依其所指而窆之。即今白兔墳也。後生少師。弱冠登第。\n位至三公。加曾祖祖父如其官。子孫貴盛。至今尚多賢者。鄞人楊自\n懲。初為縣吏。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "90b63f7b-607e-435e-998c-1b4188ea83ee",
    "title": "了凡四训.md",
    "chapter_title": null,
    "content": "存心仁厚。守法公平。時縣宰嚴肅。偶撻一囚。血流\n滿前。而怒猶未息。楊跪而寬解之。宰曰。怎柰此人越法悖理。不由\n人不怒。自懲叩首曰。上失其道。民散久矣。如得其情。哀矜勿喜。\n喜且不可。而况怒乎。宰為之霽顏。家甚貧。饋遺一無所取。遇囚人\n乏糧。常多方以濟之。一日有新囚數人待哺。家又缺米。給囚則家人\n無食。自顧則囚人堪憫。與其婦商之。婦曰。囚從何來。曰。自杭而\n來。沿路忍饑。菜色可掬。因撤己之米。煑粥以食囚。後生二子。長\n曰守陳。次曰守址。為南北吏部侍郎。長孫為刑部侍郎。次孫為四川\n6\n\n## 第7页\n\n了凡四訓原文\n廉憲。又俱為名臣。今楚亭德政。亦其裔也。昔正統間。鄧茂七倡亂\n於福建。士民從賊者甚衆。朝廷起鄞縣張都憲楷南征。以計擒賊。後\n委布政司謝都事。搜殺東路賊黨。謝求賊中黨附册籍。凡不附賊者。\n密授以白布小旗。約兵至日。插旗門首。戒軍兵無妄殺。全活萬人。\n後謝之子遷。中狀元。為宰輔。孫丕。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "2b21f2c4-d9e1-44e9-806b-241ca0aec3e8",
    "title": "了凡四训.md",
    "chapter_title": null,
    "content": "復中探花。莆田林氏。先世有\n老母好善。常作粉團施人。求取即與之。無倦色。一仙化為道人。每\n旦索食六七團。母日日與之。終三年如一日。乃知其誠也。因謂之曰。\n吾食汝三年粉團。何以報汝。府後有一地。葬之。子孫官爵。有一升\n蔴子之數。其子依所點葬之。初世即有九人登第。累代簪纓甚盛。福\n建有無林不開榜之謠。馮琢庵太史之父。為邑庠生。隆冬早起赴學。\n路遇一人。倒臥雪中。捫之半殭矣。遂解己綿裘衣之。且扶歸救甦。\n夢神告之曰。汝救人一命。出至誠心。吾遣韓琦為汝子。及生琢庵。\n遂名琦。台州應尚書。壯年習業於山中。夜鬼嘯集。往往驚人。公不\n懼也。一夕聞鬼云。某婦以夫久客不歸。翁姑逼其嫁人。明夜當縊死\n於此。吾得代矣。公潛賣田。得銀四兩。即偽作其夫之書。寄銀還家。\n其父母見書。以手跡不類疑之。既而曰。書可假。銀不可假。想兒無\n恙。婦遂不嫁。其子後歸。夫婦相保如初。公又聞鬼語曰。我當得代。\n柰此秀才壞吾事。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "2e6e40d4-ed08-4447-8a4a-c80a968915e0",
    "title": "了凡四训.md",
    "chapter_title": null,
    "content": "傍一鬼曰。爾何不禍之。曰。上帝以此人心好。命\n作陰德尚書矣。吾何得而禍之。應公因此益自努勵。善日加修。德日\n加厚。遇歲饑。輒捐穀以賑之。遇親戚有急。輒委曲維持。遇有橫逆。\n輒反躬自責。怡然順受。子孫登科第者。今累累也。常熟徐鳳竹。栻\n其父素富。偶遇年荒。先捐租以為同邑之倡。又分穀以賑貧乏。夜聞\n鬼唱於門曰。千不誆。萬不誆。徐家秀才做到了舉人郎。相續而呼。\n連夜不斷。是歲鳳竹果舉於鄉。其父因而益積德。孶孶不怠。修橋修\n路齋僧接眾。凡有利益。無不盡心。後又聞鬼唱於門曰。千不誆。萬\n不誆。徐家舉人直做到都堂。鳳竹官終兩浙巡撫。嘉興屠康僖公。初\n為刑部主事。宿獄中。細詢諸囚情狀。得無辜者若干人。公不自以為\n功。密疏其事。以白堂官。後朝審。堂官摘其語。以訊諸囚。無不服\n者。釋寃抑十餘人。一時輦下咸頌尚書之明。公復稟曰。輦轂之下。\n尚多寃民。四海之廣。兆民之衆。豈無枉者。宜五年差一減刑官。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "d09ff3e6-3bfc-410f-b257-c759b256e842",
    "title": "了凡四训.md",
    "chapter_title": null,
    "content": "覈\n7\n\n## 第8页\n\n了凡四訓原文\n實而平反之。尚書為奏。允其議。時公亦差減刑之列。夢一神告之曰。\n汝命無子。今減刑之議。深合天心。上帝賜汝三子。皆衣紫腰金。是\n夕。夫人有娠。後生應塤。應坤。應埈。皆顯官。嘉興包憑。字信之。\n其父為池陽太守。生七子。憑最少。贅平湖袁氏。與吾父往來甚厚。\n博學高才。累舉不第。留心二氏之學。一日東游泖湖。偶至一村寺中。\n見觀音像。淋漓露立。即解橐中得十金。授主僧。令修屋宇。僧告以\n功大銀少。不能竣事。復取松布四疋。檢篋中衣七件與之。內紵褶。\n係新置。其僕請已之。憑曰。但得聖像無恙。吾雖裸裎何傷。僧垂淚\n曰。舍銀及衣布。猶非難事。只此一點心。如何易得。後功完。拉老\n父同遊。宿寺中。公夢伽藍來謝曰。汝子當享世祿矣。後子汴。孫檉\n芳。皆登第。作顯官。嘉善支立之父。為刑房吏。有囚無辜陷重辟。\n意哀之。欲求其生。囚語其妻曰。支公嘉意。愧無以報。明日延之下\n鄉。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "0ec5937b-1b59-4f29-918e-fbd2034322a1",
    "title": "了凡四训.md",
    "chapter_title": null,
    "content": "汝以身事之。彼或肯用意。則我可生也。其妻泣而聽命。及至。\n妻自出勸酒。具告以夫意。支不聽。卒為盡力平反之。囚出獄。夫妻\n登門叩謝曰。公如此厚德。晚世所稀。今無子。吾有弱女。送為箕帚\n妾。此則禮之可通者。支為備禮而納之。生立。弱冠中魁。官至翰林\n孔目。立生高。高生祿。皆貢為學博。祿生大綸。登第。凡此十條。\n所行不同。同歸於善而已。若復精而言之。則善有真有假。有端有曲。\n有陰有陽。有是有非。有偏有正。有半有滿。有大有小。有難有易。\n皆當深辨。為善而不窮理。則自謂行持。豈知造孽。枉費苦心。無益\n也。何謂真假。昔有儒生數輩。謁中峯和尚。問曰。佛氏論善惡報應。\n如影隨形。今某人善。而子孫不興。某人惡。而家門隆盛。佛說無稽\n矣。中峯云。凡情未滌。正眼未開。認善為惡。指惡為善。往往有之。\n不憾己之是非顛倒。而反怨天之報應有差乎。衆曰。善惡何致相反。\n中峯令試言其狀。一人謂詈人毆人是惡。敬人禮人是善。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "10270b22-b2d5-4f82-843a-bbeb73047364",
    "title": "了凡四训.md",
    "chapter_title": null,
    "content": "中峯云。未\n必然也。一人謂貪財妄取是惡。廉潔有守是善。中峯云。未必然也。\n衆人歷言其狀。中峯皆謂不然。因請問。中峯告之曰。有益於人是善。\n有益於己是惡。有益於人。則毆人詈人皆善也。有益於己。則敬人禮\n人皆惡也。是故人之行善。利人者公。公則為真。利己者私。私則為\n假。又根心者真。襲跡者假。又無為而為者真。有為而為者假。皆當\n8\n\n## 第9页\n\n了凡四訓原文\n自考。何謂端曲。今人見謹愿之士。類稱為善而取之。聖人則寗取狂\n狷。至於謹愿之士。雖一鄉皆好。而必以為德之賊。是世人之善惡。\n分明與聖人相反。推此一端。種種取舍。無有不謬。天地鬼神之福善\n禍淫。皆與聖人同是非。而不與世俗同取舍。凡欲積善。決不可徇耳\n目。惟從心源隱微處。默默洗滌。純是濟世之心則為端。茍有一毫媚\n世之心即為曲。純是愛人之心則為端。有一毫憤世之心即為曲。純是\n敬人之心則為端。有一毫玩世之心即為曲。皆當細辨。何謂陰陽。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "1d85a264-eb7f-44aa-8466-247d6adea8ec",
    "title": "了凡四训.md",
    "chapter_title": null,
    "content": "凡\n為善而人知之。則為陽善。為善而人不知。則為陰德。陰德天報之。\n陽善享世名。名亦福也。名者。造物所忌。世之享盛名而實不副者。\n多有奇禍。人之無過咎而橫被惡名者。子孫往往驟發。陰陽之際微矣\n哉。何謂是非。魯國之法。魯人有贖人臣妾於諸侯。皆受金於府。子\n貢贖人而不受金。孔子聞而惡之。曰。賜失之矣。夫聖人舉事可以移\n風易俗。而教道可施於百姓。非獨適己之行也。今魯國富者寡而貧者\n衆。受金則為不廉。何以相贖乎。自今以後。不復贖人於諸侯矣。子\n路拯人於溺。其人謝之以牛。子路受之。孔子喜曰。自今魯國多拯人\n於溺矣。自俗眼觀之。子貢不受金為優。子路之受牛為劣。孔子則取\n由而黜賜焉。乃知人之為善。不論現行而論流弊。不論一時而論久遠。\n不論一身而論天下。現行雖善。而其流足以害人。則似善而實非也。\n現行雖不善。而其流足以濟人。則非善而實是也。然此就一節論之耳。\n他如非義之義。非禮之禮。非信之信。非慈之慈。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "55461546-0301-4158-81e5-01019fff25fb",
    "title": "了凡四训.md",
    "chapter_title": null,
    "content": "皆當決擇。何謂偏\n正。昔呂文懿公初辭相位。歸故里。海內仰之。如泰山北斗。有一鄉\n人。醉而詈之。呂公不動。謂其僕曰。醉者勿與較也。閉門謝之。逾\n年。其人犯死刑入獄。呂公始悔之曰。使當時稍與計較。送公家責治。\n可以小懲而大戒。吾當時只欲存心於厚。不謂養成其惡。以至於此。\n此以善心而行惡事者也。又有以惡心而行善事者。如某家大富。值歲\n荒。窮民白晝搶粟於市。告之縣。縣不理。窮民愈肆。遂私執而困辱\n之。衆始定。不然幾亂矣。故善者為正。惡者為偏。人皆知之。其以\n善心而行惡事者。正中偏也。以惡心而行善事者。偏中正也。不可不\n知也。何謂半滿。易曰。善不積。不足以成名。惡不積。不足以滅身。\n書曰。商罪貫盈。如貯物於器。勤而積之。則滿。懈而不積。則不滿。\n9\n\n## 第10页\n\n了凡四訓原文\n此一說也。昔有某氏女入寺。欲施而無財。止有錢二文。捐而與之。\n主席者親為懺悔。及後入宮富貴。攜數千金入寺捨之。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "329a330a-96bf-4b7c-90a0-829fe0e5fd10",
    "title": "了凡四训.md",
    "chapter_title": null,
    "content": "主僧惟令其徒\n回向而已。因問曰。吾前施錢二文。師親為懺悔。今施數千金。而師\n不回向。何也。曰。前者物雖薄。而施心甚真。非老僧親懺。不足報\n德。今物雖厚。而施心不若前日之切。令人代懺足矣。此千金為半。\n而二文為滿也。鍾離授丹於呂祖。點鐵為金。可以濟世。呂問曰。終\n變否。曰。五百年後。當復本質。呂曰。如此則害五百年後人矣。吾\n不願為也。曰。修仙要積三千功行。汝此一言。三千功行已滿矣。此\n又一說也。又為善而心不著善。則隨所成就。皆得圓滿。心著於善。\n雖終身勤勵。止於半善而已。譬如以財濟人。內不見己。外不見人。\n中不見所施之物。是謂三輪體空。是謂一心清淨。則斗粟可以種無涯\n之福。一文可以消千劫之罪。倘此心未忘。雖黃金萬鎰。福不滿也。\n此又一說也。何謂大小。昔衛仲達為館職。被攝至冥司。主者命吏呈\n善惡二錄。比至。則惡錄盈庭。其善錄一軸。僅如筯而已。索秤稱之。\n則盈庭者反輕。而如筯者反重。仲達曰。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "29d52a87-2b0f-4004-bf74-304f805e90d2",
    "title": "了凡四训.md",
    "chapter_title": null,
    "content": "某年未四十。安得過惡如是\n多乎。曰。一念不正即是。不待犯也。因問軸中所書何事。曰。朝廷\n嘗興大工。修三山石橋。君上疏諫之。此疏稿也。仲達曰。某雖言。\n朝廷不從。於事無補。而能有如是之力。曰。朝廷雖不從。君之一念。\n已在萬民。向使聽從。善力更大矣。故志在天下國家。則善雖少而大。\n茍在一身。雖多亦小。何謂難易。先儒謂克己須從難克處克將去。夫\n子論為仁。亦曰先難。必如江西舒翁。捨二年僅得之束修。代償官銀。\n而全人夫婦。與邯鄲張翁。捨十年所積之錢。代完贖銀。而活人妻子。\n皆所謂難捨處能捨也。如鎮江靳翁。雖年老無子。不忍以幼女為妾。\n而還之鄰。此難忍處能忍也。故天降之福亦厚。凡有財有勢者。其立\n德皆易。易而不為。是為自暴。貧賤作福皆難。難而能為。斯可貴耳。\n隨緣濟衆。其類至繁。約言其綱。大約有十。第一與人為善。第二愛\n敬存心。第三成人之美。第四勸人為善。第五救人危急。第六興建大\n利。第七捨財作福。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "09df47bb-6fcc-4cb8-b889-e8477ab1fc8b",
    "title": "了凡四训.md",
    "chapter_title": null,
    "content": "第八護持正法。第九敬重尊長。第十愛惜物命。\n何謂與人為善。昔舜在雷澤。見漁者皆取深潭厚澤。而老弱則漁於急\n流淺灘之中。惻然哀之。往而漁焉。見爭者。皆匿其過而不談。見有\n10\n\n## 第11页\n\n了凡四訓原文\n讓者。則揄揚而取法之。朞年。皆以深潭厚澤相讓矣。夫以舜之明哲。\n豈不能出一言教眾人哉。乃不以言教而以身轉之。此良工苦心也。吾\n輩處末世。勿以己之長而蓋人。勿以己之善而形人。勿以己之多能而困\n人。收斂才智。若無若虛。見人過失。且涵容而掩覆之。一則令其可\n改。一則令其有所顧忌而不敢縱。見人有微長可取。小善可錄。翻然\n舍己而從之。且為艷稱而廣述之。凡日用間。發一言。行一事。全不\n為自己起念。全是為物立則。此大人天下為公之度也。何謂愛敬存心。\n君子與小人。就形迹觀。常易相混。惟一點存心處。則善惡懸絕。判\n然如黑白之相反。故曰。君子所以異於人者。以其存心也。君子所存\n之心。只是愛人敬人之心。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "7e5d79a4-4948-4e3a-acda-3cf4897c5db7",
    "title": "了凡四训.md",
    "chapter_title": null,
    "content": "蓋人有親疏貴賤。有智愚賢不肖。萬品不\n齊。皆吾同胞。皆吾一體。孰非當敬愛者。愛敬衆人。即是愛敬聖賢。\n能通衆人之志。即是通聖賢之志。何者。聖賢之志。本欲斯世斯人。\n各得其所。吾合愛合敬。而安一世之人。即是為聖賢而安之也。何謂\n成人之美。玉之在石。抵擲則瓦礫。追琢則圭璋。故凡見人行一善事。\n或其人志可取而資可進。皆須誘掖而成就之。或為之獎借。或為之維\n持。或為白其誣而分其謗。務使之成立而後已。大抵人各惡其非類。\n鄉人之善者少。不善者多。善人在俗。亦難自立。且豪傑錚錚。不甚\n修形迹。多易指摘。故善事常易敗。而善人常得謗。惟仁人長者。匡\n直而輔翼之。其功德最宏。何謂勸人為善。生為人類。孰無良心。世\n路役役。最易沒溺。凡與人相處。當方便提撕。開其迷惑。譬猶長夜\n大夢。而令之一覺。譬猶久陷煩惱。而拔之清涼。為惠最溥。韓愈云。\n一時勸人以口。百世勸人以書。較之與人為善。雖有形迹。然對證發\n藥。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "b8f517c3-441f-42bc-8e96-cdd8d0f464b6",
    "title": "了凡四训.md",
    "chapter_title": null,
    "content": "時有奇效。不可廢也。失言失人。當反吾智。何謂救人危急。患\n難顛沛。人所時有。偶一遇之。當如痌癏之在身。速為解救。或以一\n言伸其屈抑。或以多方濟其顚連。崔子曰。惠不在大。赴人之急可也。\n蓋仁人之言哉。何謂興建大利。小而一鄉之內。大而一邑之中。凡有\n利益。最宜興建。或開渠導水。或築隄防患。或修橋梁以便行旅。或\n施茶飯以濟飢渴。隨緣勸導。協力興修。勿避嫌疑。勿辭勞怨。何謂\n捨財作福。釋門萬行。以布施為先。所謂布施者。只是捨之一字耳。\n達者內捨六根。外捨六塵。一切所有。無不捨者。茍非能然。先從財\n11\n\n## 第12页\n\n了凡四訓原文\n上布施。世人以衣食為命。故財為最重。吾從而捨之。內以破吾之慳。\n外以濟人之急。始而勉強。終則泰然。最可以蕩滌私情。祛除執吝。\n何謂護持正法。法者。萬世生靈之眼目也。不有正法。何以參贊天地。\n何以裁成萬物。何以脫塵離縛。何以經世出世。故凡見聖賢廟貌。經\n書典籍。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "f143a399-5418-4e47-871a-3598da330f5b",
    "title": "了凡四训.md",
    "chapter_title": null,
    "content": "皆當敬重而修飭之。至於舉揚正法。上報佛恩。尤當勉勵。\n何謂敬重尊長。家之父兄。國之君長。與凡年高德高位高識高者。皆\n當加意奉事。在家而奉侍父母。使深愛婉容。柔聲下氣。習以成性。\n便是和氣格天之本。出而事君。行一事。毋謂君不知而自恣也。刑一\n人。毋謂君不知而作威也。事君如天。古人格論。此等處最關陰德。\n試看忠孝之家。子孫未有不緜遠而昌盛者。切須慎之。何謂愛惜物命。\n凡人之所以為人者。惟此惻隱之心而已。求仁者求此。積德者積此。\n周禮。孟春之月。犧牲毋用牝。孟子謂君子遠庖廚。所以全吾惻隱之\n心也。故前輩有四不食之戒。謂聞殺不食。見殺不食。自養者不食。\n專為我殺者不食。學者未能斷肉。且當從此戒之。漸漸增進。慈心愈\n長。不特殺生當戒。蠢動含靈。皆為物命。求絲煑繭。鋤地殺蟲。念\n衣食之由來。皆殺彼以自活。故暴殄之孽。當與殺生等。至於手所誤\n傷。足所誤踐者。不知其幾。皆當委曲防之。古詩云。為鼠常留飯。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "71d71931-7d73-48b1-869c-82a0d6849e0d",
    "title": "了凡四训.md",
    "chapter_title": null,
    "content": "憐蛾不點燈。何其仁也。善行無窮。不能殫述。由此十事而推廣之。\n則萬德可備矣。\n謙德之效\n易曰。天道虧盈而益謙。地道變盈而流謙。鬼神害盈而福謙。人道惡\n盈而好謙。是故謙之一卦。六爻皆吉。書曰。滿招損。謙受益。予屢\n同諸公應試。每見寒士將達。必有一段謙光可掬。辛未計偕。我嘉善\n同袍凡十人。惟丁敬宇賓。年最少。極其謙虛。予告費錦坡曰。此兄\n今年必第。費曰。何以見之。予曰。惟謙受福。兄看十人中。有恂恂\n款款。不敢先人。如敬宇者乎。有恭敬順承。小心謙畏。如敬宇者乎。\n有受侮不答。聞謗不辯。如敬宇者乎。人能如此。即天地鬼神。猶將\n佑之。豈有不發者。及開榜。丁果中式。丁丑在京。與馮開之同處。\n12\n\n## 第13页\n\n了凡四訓原文\n見其虛己斂容。大變其幼年之習。李霽巖直諒益友。時面攻其非。但\n見其平懷順受。未嘗有一言相報。予告之曰。福有福始。禍有禍先。\n此心果謙。天必相之。兄今年決第矣。已而果然。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "dd5e5e92-895d-4527-9a48-4e7fbefdae44",
    "title": "了凡四训.md",
    "chapter_title": null,
    "content": "趙裕峯。光遠。山\n東冠縣人。童年舉於鄉。久不第。其父為嘉善三尹。隨之任。慕錢明\n吾。而執文見之。明吾悉抹其文。趙不惟不怒。且心服而速改焉。明\n年遂登第。壬辰歲。予入覲。晤夏建所。見其人氣虛意下。謙光逼人。\n歸而告友人曰。凡天將發斯人也。未發其福。先發其慧。此慧一發。\n則浮者自實。肆者自斂。建所溫良若此。天啟之矣。及開榜。果中式。\n江陰張畏巖。積學工文。有聲藝林。甲午。南京鄉試。寓一寺中。揭\n曉無名。大罵試官。以為瞇目。時有一道者。在傍微笑。張遽移怒道\n者。道者曰。相公文必不佳。張益怒曰。汝不見我文。烏知不佳。道\n者曰。聞作文。貴心氣和平。今聽公罵詈。不平甚矣。文安得工。張\n不覺屈服。因就而請教焉。道者曰。中全要命。命不該中。文雖工。\n無益也。須自己做個轉變。張曰。既是命。如何轉變。道者曰。造命\n者天。立命者我。力行善事。廣積陰德。何福不可求哉。張曰。我貧\n士。何能為。道者曰。善事陰功。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "99f4e76b-34d2-4073-94e9-c7c946884331",
    "title": "了凡四训.md",
    "chapter_title": null,
    "content": "皆由心造。常存此心。功德無量。\n且如謙虛一節。並不費錢。你如何不自反。而罵試官乎。張由此折節\n自持。善日加修。德日加厚。丁酉。夢至一高房。得試錄一册。中多\n缺行。問旁人。曰。此今科試錄。問。何多缺名。曰。科第陰間三年\n一考較。須積德無咎者。方有名。如前所缺。皆係舊該中式。因新有\n薄行而去之者也。後指一行云。汝三年來。持身頗慎。或當補此。幸\n自愛。是科果中一百五名。由此觀之。舉頭三尺。決有神明。趨吉避\n凶。斷然由我。須使我存心制行。毫不得罪於天地鬼神。而虛心屈己。\n使天地鬼神。時時憐我。方有受福之基。彼氣盈者必非遠器。縱發亦\n無受用。稍有識見之士。必不忍自狹其量。而自拒其福也。况謙則受教\n有地。而取善無窮。尤修業者所必不可少者也。古語云。有志於功名者。\n必得功名。有志於富貴者。必得富貴。人之有志。如樹之有根。立定\n此志。須念念謙虛。塵塵方便。自然感動天地。而造福由我。今之求\n登科第者。",
    "language": "zh",
    "source_file": "了凡四训.md",
    "source_type": "markdown"
  },
  {
    "id": "178cbca8-17cb-4392-904c-84d81644a4c3",
    "title": "了凡四训.md",
    "chapter_title": null,
    "content": "初未嘗有真志。不過一時意興耳。興到則求。興闌則止。\n孟子曰。王之好樂甚。齊其庶幾乎。予於科名亦然。\n13\n\n## 第14页\n\n了凡四訓原文\n本版經文係依據民國二十一年蘇州弘化社印行，經印光法師鑒定之木刻版。\n淨空法師專集網站(簡)製作\n14",
    "language": "zh",
    "source_file": "了凡四训.md",
    "source_type": "markdown"
  }
]