[
  {
    "id": "27055b5a-61db-4e5b-8f22-577b04f535db",
    "title": "菜根譚.md",
    "chapter_title": null,
    "content": "# 菜根譚\n\n\n## 第1页\n\n菜根譚\n菜根譚目次\n序\n一、修省\n二、應酬\n三、評議\n四、閒適\n五、概論\n菜根談原序\n戊子之秋，七月既望，余以抱病在山，禁足\n閱藏。適岫雲監院琮公由京來顧，出所刻菜\n根談書，命余為序。且自言其略曰：『來琳\n初受近圓，即詣西方講席，聽教於不翁老人。\n參請之暇，老人私誡曰：「大德聰明過人，\n應久在律席，調伏身心，遵五夏之制，熟三\n聚之文，為菩提之本，作定慧之基。何急急\n以聽教為哉？」居未幾，不善用心，失血莫\n醫。自知法緣微薄，辭翁欲還岫雲。翁曰：\n\n## 第2页\n\n「善！察爾因緣在彼，當大有振作。但恐心\n為事役，不暇研究律部。吾有一書，首題菜\n根談，係洪應明著。其間有持身語，有涉世\n語，有隱逸語，有顯達語，有遷善語，有介\n節語，有仁語，有義語，有禪語，有趣語，\n有學道語，有見道語：詞約意明，文簡理詣。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "c852056c-7fa6-4bb5-b465-2f92d64b29a7",
    "title": "菜根譚.md",
    "chapter_title": null,
    "content": "設能熟習沈玩而勵行之，其於語默動靜之間，\n窮通得失之際，可以補過，可以進德，且近\n於律，亦近於道矣。今授於爾，宜知珍重！」』\n時雖敬諾拜受，究竟不喻其為藥石意也。厥\n後歷理常住事務，俱忝要職。當空花之在前，\n不識元由眼裏之翳；認水月以為真，豈知惟\n是天垂之影。由是心被境遷，神為力耗，不\n覺釀成大病。幸未及於盡耳！既微瘥間，無\n以解鬱，因追憶往事，三復此書。乃悟從前\n事事皆非，深有負於老人授書時之意焉！惜\n是書行世已久，紙朽蟲蠹，原板無從稽得。\n於是命工繕寫，重付刊刻，請弁言於首，啟\n迪天下後世。俾見聞讀誦者，身體力行；勿\n\n## 第3页\n\n使如來琳老方知悔，徒自慚傷，是所望也！\n一余聞琮公之說，撫卷歎曰：『夫洪應明者，\n不知為何許人，其首命名題，又不知何所取\n義，將安序哉？』竊擬之曰：『菜之為物，\n日用所不可少，以其有味也。但味由根發，\n故凡種菜者，必要厚培其根，其味乃厚。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "430413c5-41db-4b38-86bc-4334d4f3973e",
    "title": "菜根譚.md",
    "chapter_title": null,
    "content": "是\n此書所說世味及出世味，皆為培根之論，可\n弗重歟？又古人云：「性定菜根香。」夫菜\n根，棄物也，如此書人多忽之，而菜根之香，\n非性定者莫喻。如此書。唯靜心沈玩者，乃\n能得旨。』是與，否與？既不能反質於原人，\n聊將以俟教於來哲！即此為序。\n時乾隆三十三年，中元節後三日，三山病夫\n通理謹識。\n菜根談\n一 修省\n◎欲做精金美玉的人品，定從烈火中鍛來。\n\n## 第4页\n\n思立掀天揭地的事功，須向薄冰上履過。\n◎一念錯，便覺百行皆非；防之當如渡海浮\n囊，勿容一針之罅漏。萬善全，始得一生無\n愧；修之當如凌雲寶樹，須假眾木以撐持。\n◎忙處事為，常向閒中先檢點，過舉自稀。\n動時念想，預定靜裏密操持，非心自息。\n◎為善，而欲自高勝人；施恩，而欲要名結\n好；修業，而欲驚世駭俗；植節，而欲標異\n見奇。此皆是善念中戈矛，理路上荊棘；最\n易夾帶，最難拔除者也。須是滌盡渣滓，斬\n絕萌芽，纔見本來真體。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "3819b5bd-6728-4d99-9b7c-6abbd7b4a6dc",
    "title": "菜根譚.md",
    "chapter_title": null,
    "content": "◎能輕富貴，不能輕一輕富貴之心；能重名\n義，又復重一重名義之念；是事境之塵氛未\n掃，而心境之芥蒂未忘。此處拔除不淨，恐\n石去而草復生矣！\n\n## 第5页\n\n◎紛擾固溺志之場，而枯寂亦槁心之地。故\n學者當棲心元默，以甯吾真體；亦當適志恬\n愉，以養吾圓機。\n◎昨日之非不可留。留之，則根燼復萌，而\n塵情終累乎理趣。今日之是不可執。執之，\n則渣滓未化，而理趣反轉為欲根。\n◎無事，便思有閑雜念想否？有事，便思有\n粗浮意氣否？得意，便思有驕矜辭色否？失\n意，便思有怨望情懷否，時時檢點，到得『從\n多入少』『從有入無』處，纔是學問的真消\n息。\n◎士人有百折不回之真心，纔有萬變不窮之\n妙用。\n◎【非盤根錯節，何以別攻木之利器？非貫\n\n## 第6页\n\n石飲羽，何以明射虎之精誠？非顛沛橫逆，\n何以驗操守之堅定？】\n◎立業建功，事事要從實地著腳；若少慕聲\n聞，便成偽果。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "cd540814-d575-418a-967b-e41c4613c2d2",
    "title": "菜根譚.md",
    "chapter_title": null,
    "content": "講道修德，念念要從虛處立\n基；若稍計功效，便落塵情。\n◎身不宜於忙，而忙於閒暇之時，亦可儆惕\n惰氣。心不可放，而放於收攝之後，亦可鼓\n暢天機。\n◎鐘鼓體虛，為聲聞而招撞擊，糜鹿性逸，\n因豢養而受羈縻。可見『名』為招禍之本，\n『欲』乃散志之媒，學者不可不力為掃除\n也。\n◎一念常惺，纔避去神弓鬼矢。纖塵不染，\n方解開地網天羅。\n\n## 第7页\n\n◎一點不忍的念頭，是生民生物之根芽；一\n段不為的氣節，是撐天撐地之柱石。故君子\n於一蟲一蟻，不忍傷殘；一縷一絲，勿容貪\n冒。便可為民物立命，天地立心矣。\n◎撥開世上塵氣，胸中自無火炎冰競。消卻\n心中鄙吝，眼前時有月到風來。\n◎【進道忘勞，致遠乘千里之馬。窮理盡妙，\n鉤深出重淵之魚。】\n◎學者動靜殊操，喧寂異趣，還是鍛練未熟，\n心神混淆故耳！須是操存涵養，定雲止水中，\n有鳶飛魚躍的景象；風狂雨驟處，有波恬浪\n盡的風光，纔見處一化齊之妙。\n◎心是一顆明珠。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "9bae8c4f-0b95-4831-8c94-f781407e0028",
    "title": "菜根譚.md",
    "chapter_title": null,
    "content": "以物欲障蔽之，猶明珠而\n混以泥沙，其洗滌猶易；以情識襯貼之，猶\n明珠而裝以銀黃，其滌除最難。故學者不患\n\n## 第8页\n\n垢病，而患潔病之難治；不畏事障，而畏理\n障之難除。\n◎軀殼的我，要看得破，則萬有皆空，而其\n心常虛。虛則義理來居。性命的我，要認得\n真，則萬理皆備，而其心常實。實則物欲不\n入。\n◎面上掃開十層甲，眉目纔無可憎，胸中滌\n去數斗塵，語言方覺有味。\n◎完得心上之本來，方可言了心。盡得世間\n之常道，纔堪論出世。\n◎我果為洪爐大治；何患頑金鈍錢之不可陶\n鎔？我果為巨海長江；何患橫流污瀆之不能\n容納？\n◎白日欺人，難逃清夜之愧赧；紅顏失志，\n\n## 第9页\n\n空貽皓首之悲傷。\n◎以積貨財之心積學問；以求功名之念求道\n德；以愛妻子之心愛父母；以保爵位之策保\n國家。出此入彼，念慮只差毫末；而超凡入\n聖，人品且判星淵矣！人胡不猛然轉念哉？",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "218dc005-099e-4442-a98d-d91ffb514529",
    "title": "菜根譚.md",
    "chapter_title": null,
    "content": "◎立百福之基，只在一念慈祥；開萬善之門，\n無如寸心挹損。\n◎【恣口體，極耳目，與物消鑠；人謂樂，\n而苦莫大焉。隳形骸，泯心智，不與物伍；\n人謂苦，而樂莫至焉。是樂苦者，苦日深；\n苦樂者，樂日化。】\n◎塞得物欲之路，纔堪闢道義之門；弛得塵\n俗之肩，方可挑聖賢之擔。\n◎融得性情上偏私，便是一大學問；消得家\n\n## 第10页\n\n庭內嫌隙，便是一大經論。\n◎功夫自難處做去者，如逆風鼓棹，纔是一\n段真精神。學問自苦中得來者，似披沙獲金，\n纔是一個真消息。\n◎執拗者福輕；而圓融之人，其祿必厚。操\n切者壽殀；而寬厚之士，其年必長。故君子\n不言命，養性即所以立命。亦不言天，盡人\n自可以回天。\n◎才智英敏者，宜以學問攝其躁；氣節激昂\n者，當以德性融其偏。\n◎雲煙影裏現真身，始悟形骸為桎梏；禽鳥\n聲中聞自性，方知情識是戈矛。\n◎人欲從初起剪除，便似新蒭遽斬，其工夫\n極易。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "bdf25b8c-a441-47b0-8892-6c86a518f84b",
    "title": "菜根譚.md",
    "chapter_title": null,
    "content": "天理自乍明時充拓，便如塵鏡復磨，\n\n## 第11页\n\n其光彩更新。\n◎一勺水，便具四海水味，世法不必盡嘗；\n千江月，總是一輪月光，心珠宜當獨朗。 ◎\n得意處，論地談天，俱是水底撈月，拂意時，\n吞冰嚙雪，纔為火內栽蓮。\n◎事理因人言而悟者，有悟還有迷，總不如\n自悟之了了；意興從外境而得者，有得還有\n失，總不如自得之休休。\n◎情之同處即為性，含情則性不可見；欲之\n公處即為理，舍欲則理不可明。故君子不能\n滅情，惟事平情而已；不能絕欲，惟期寡慾\n而已。\n◎【言行相顧，心跡相符；始終不二，幽明\n無間，易世俗所難，緩時流之急；裝身於千\n古聖賢之列，不屑為隨波逐浪之人。】\n\n## 第12页\n\n◎欲遇變而無倉忙，須向常時念念守得定；\n欲臨死而無貪戀，須向生時事事看得輕。 ◎\n【塵許栴檀徹底香，勿以微善而起略退之念；\n毫端鳩血同體毒，莫以細惡而萌無傷之芽。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "952b2630-2511-48d2-b07f-5fdfce175bd0",
    "title": "菜根譚.md",
    "chapter_title": null,
    "content": "】\n◎一念過差，足喪生平之善；終身檢飭，難\n蓋一事之愆。\n◎從五更枕席上，參勘心體，氣未動，情未\n萌，纔見本來面目。向三時飲食中，諳練世\n味；濃不欣，淡不厭，方為切實工夫。\n二 應酬\n◎操存要有真宰。無真宰，則遇事便倒，何\n以植頂天立地之砥柱？應用要有圓機。無圓\n機，則觸物有礙，何以成旋乾轉坤之經綸？\n◎士君子之涉世，於人不可輕為喜怒。喜怒\n\n## 第13页\n\n輕，則心腹肝膽，皆為人所窺。於物不可重\n為愛憎。愛憎重，則意氣精神，悉為物所制。\n◎倚高才而玩世，背後須防射影之蟲；飾厚\n貌以欺人，面前恐有照膽之鏡。\n◎心體澄澈，常在明鏡止水之中，則天下自\n無可厭之事；意氣和平，常在麗日光風之內，\n則天下自無可惡之人。\n◎當是非邪正之交，不可少遷就；少遷就，\n則失從違之正。值利害得失之會，不可太分\n明；太分明，則起趨避之私。\n◎蒼蠅附驥，捷則捷矣，難辭處後之羞；蔦\n蘿依松，高則高矣，未免仰攀之恥。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "d9701c95-ee0b-4d1c-a8d2-5151c77e7f97",
    "title": "菜根譚.md",
    "chapter_title": null,
    "content": "所以君\n子寧以風霜自挾，毋為魚鳥親人。\n◎好醜心太明，則物不契；賢愚心太明，則\n\n## 第14页\n\n人不親。士君子須是內精明，而外渾厚；便\n好醜兩得其平，賢愚共受其益，纔是生成的\n德量。\n◎伺察以為明者，常因明而生暗，故君子以\n恬養智。奮迅以為速者，多因速而致遲，故\n君子以重持輕。\n◎士居子濟人利物，宜居其實，不宜居其名。\n居其名，則德損。士大夫憂國為民，當有其\n心，不當有其語。有其語，則毀來。\n◎【平居息欲調身，臨大節則達生委命；齊\n家量入為出，徇大義則芥視千金。】\n◎遇大事矜持，小事必縱弛；處明庭檢飾者，\n暗室必放逸。君子只是一個念頭持到底，自\n然臨小事如臨大敵，坐密室若坐通衢。\n\n## 第15页\n\n◎使人有面前之譽，不若使其無背後之毀；\n使人有乍交之歡，不若使其無久處之厭。\n◎善啟迪人心者，當因其所明而漸通之，毋\n強開其所閉；善移易風化者，當因其所易而\n漸反之，毋輕矯其所難。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "d22a8cd8-493c-4fa9-9993-0dc35b74f9e2",
    "title": "菜根譚.md",
    "chapter_title": null,
    "content": "◎彩筆描空，筆不落色，而空亦不受染；利\n刀割水，刀不損鍔，而水亦不留痕。得此意\n以持身涉世，感與應俱適，心與境兩忘矣。\n◎【長袖善舞，多錢能買，漫衒附魂之伎倆；\n孤槎濟川，隻騎解圍，纔是出格之奇雄。】\n◎己之情欲不可縱，當用逆之之法以制之，\n其道只在一『忍』字；人之情欲不可拂，當\n用順之之法以調之，其道只在一『恕』字。\n今人皆恕以適己，而忍以制人，毋乃不可\n乎？\n\n## 第16页\n\n◎好察非明，能察能不察之謂明；必勝非勇，\n能勝能不勝之謂勇。\n◎隨時之內善救時，若和風之消酷暑；混俗\n之中能脫俗，似淡月之映輕雲。\n◎思人世而有為者，須先領得世外風光；否\n則無以脫垢濁之塵緣。思出世而無染者，須\n先諳盡世中滋味；否則無以持空寂之苦趣。\n◎與人者，與其易疏于終，不若難親于始；\n御事者，與其巧持于後，不若拙守于前。\n◎酷烈之禍，多起于玩忽之人；盛滿之功，\n當敗于細微之事。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "dd8363a1-b27e-4323-8936-236614b05153",
    "title": "菜根譚.md",
    "chapter_title": null,
    "content": "故語云：『人人道好，須\n防一人著惱；事事有功，須防一事不終。』\n◎【不虞之譽不必喜，求全之毀何須辭？自\n\n## 第17页\n\n反有愧，既無怨於他人；自反無愆，更何嫌\n乎眾口？】\n◎功名富貴，直從滅處觀究竟，則貪戀自輕；\n橫逆困窮，直從起處究由來，則怨尤自息。\n◎宇宙內事，要力擔當，又要善擺脫。不擔\n當，則無經世之事業；不擺脫，則無出世之\n襟期。\n◎待人而留有餘不盡之恩禮，則可以維繫無\n厭之人心；御事而留有不盡之才智，則可以\n提防不測之事變。\n◎了心自了事，猶根拔而草不生；逃世不逃\n名，似羶存而蚋仍集。\n◎仇邊之弩易避，而恩裏之戈難防；苦時之\n坎易逃，而樂處之阱難脫。\n\n## 第18页\n\n◎【拖泥帶水之累，病根在一『戀』字；隨\n方逐圓之妙，便宜在一『耐』字。】\n◎羶穢則蠅蚋叢嘬，芳馨則蜂蝶交侵，故君\n子不作垢業，亦不立芳名。只是元氣渾然，\n圭角不露，便是持身涉世一安樂窩也。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "e66bdb04-d2e9-46bf-b851-d451013aac8f",
    "title": "菜根譚.md",
    "chapter_title": null,
    "content": "◎從靜中觀物動，向閒處看人忙，纔得超塵\n脫俗的趣味；遇忙處會偷閒，處鬧中能取靜，\n便是安身立命的工夫。\n◎邀千百人之歡，不如釋一人之怨；希千百\n事之榮，不如免一事之醜。\n◎落落者難合亦難分，欣欣者易親亦易散。\n是以君子甯以剛方見憚，毋以媚悅取容。\n◎意氣與天下相期，如春風之鼓暢庶類，不\n\n## 第19页\n\n宜存半點隔閡之形。肝膽與天下相照，似秋\n月之洞徹群品，不可作一毫曖昧之狀。\n◎仕途雖赫弈，常思林下的風味，則權勢之\n念自輕；世途雖紛華，常思泉下的光景，則\n利欲之心自淡。\n鴻未至先援弓，兔已亡再呼犬，總非當機作\n用；風息時休起浪，岸到處便離船，纔是了\n手工夫。\n◎從熱鬧場中，出幾句清冷言語，便掃除無\n限殺機；向寒微路上，用一點赤熱心腸，自\n培植許多生意。\n◎【師古不師今，捨舉世共趨之轍；依法不\n依人，遵時豪恥問之塗。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "e37d1804-002a-4963-ba2e-3d9aaebb57e0",
    "title": "菜根譚.md",
    "chapter_title": null,
    "content": "】\n◎隨緣便是遣緣，似舞蝶與飛花共適；順事\n\n## 第20页\n\n自然無事，若滿中偕盂水同圓。\n◎淡泊之守，須從濃艷場中試來；鎮定之操，\n還向紛紜境上勘過。不然，操持未定，應用\n未圓，恐一臨機登壇，而上品禪師，又成一\n下品俗士矣。\n◎【求見知於人世易，求真知於自己難；求\n粉飾於耳目易，求無愧於隱微難。】\n◎廉所以戒貪，我果不貪，又何必標一廉名，\n以求貪夫之側目；讓所以戒爭，我果不爭，\n又何必立一讓字，以致暴客之彎弓。\n◎無事常如有事時提防，纔可以彌意外之變；\n有事常如無事時鎮定，方可以消局中之危。\n◎處世而欲人感恩，便為斂怨之道；遇事而\n為人除害，即是導利之機。\n\n## 第21页\n\n◎持身如泰山九鼎，凝然不動，則愆尤自少；\n應事若流水落花，悠然而逝，則趣味常多。\n◎【口裏聖賢，心中戈劍，勸人而不勸己，\n名為掛榜修行；獨慎衾影，陰惜分寸，競處\n而復競時，纔是有根學問。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "77186daa-5f22-4b96-9d74-4b2230fcace0",
    "title": "菜根譚.md",
    "chapter_title": null,
    "content": "】\n◎君子嚴如介石，而畏其難親；鮮不以明珠\n為怪物，而起按劍之心。小人滑如脂膏，而\n喜其易合；鮮不以毒螫為甘飴，而縱染指之\n欲。\n◎遇事只一味鎮定從容，縱紛若亂絲，終當\n就緒，待人無半毫矯偽欺隱，雖狡如山鬼，\n亦自獻誠。\n◎肝腸煦若春風，雖囊乏一文，還憐煢獨；\n氣骨清如秋水，縱家徒四壁，終傲王公。\n\n## 第22页\n\n◎討了人事的便宜，必受天道的虧；貪了世\n味的滋益，必招性分的損。涉世者宜審擉之，\n慎毋貪黃雀而墜深井，舍隋珠而彈飛禽也！\n◎費千金而結納賢豪，孰如傾半瓢之粟，而\n濟飢餓之人？構千楹而招來賓客，孰若葺數\n椽之茅，以庇孤寒之士？\n◎解鬥者助之以威，則怒氣自平；懲貪者濟\n之以欲，則利心反淡。所謂因其勢而利導之，\n亦救時應變一權宜法也。\n◎市恩，不如報德之為厚；雪忿，不若忍恥\n之為高；要譽，不如逃名之為適；矯情，不\n若直節之為真。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "d3191da3-2253-4580-a300-32f75769d060",
    "title": "菜根譚.md",
    "chapter_title": null,
    "content": "◎救既敗之事者，如馭臨崖之馬，休輕策一\n鞭；圖垂成之功者，如挽上灘之舟，莫少停\n\n## 第23页\n\n一棹。\n◎先達笑彈冠，休向侯門輕曳裾；相知猶按\n劍，莫從世路暗投珠。\n◎楊修之軀，見殺于曹操，以露己之長也；\n韋誕之墓，見伐于鐘繇，以秘己之美也。故\n哲士多匿采以韜光，至人常遜美而公善。\n◎少年之人，不患其不奮迅；常患以奮迅而\n成鹵莽，故當抑其躁心。老成之人，不患其\n不持重；常患以持重而成退縮，故當振其惰\n氣。\n◎望重縉紳，怎似寒微之頌德？朋來海宇，\n何如骨肉之孚心？\n◎舌存常見齒亡，剛強終不勝柔弱；戶朽未\n聞樞蠹，偏執豈能及圓融？\n\n## 第24页\n\n三 評議\n◎物莫大于天地日月，而子美云：『日月籠\n中鳥，乾坤水上萍。』事莫大于揖遜征誅，\n而康節云：『唐虞揖遜三杯酒，湯武誅一局\n棋。』人能以此胸襟眼界，吞吐六合，上下\n千古；事來如漚生大海，事去如影滅長空。\n自經綸萬變，而不動一塵矣！",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "3322cda7-372d-49f2-8735-8629fa6b3d4e",
    "title": "菜根譚.md",
    "chapter_title": null,
    "content": "◎【尼山以富貴不義，視如浮雲；漆園謂真\n性之外，皆為塵垢。夫如是，則悠悠之事，\n何足介意？】\n◎君子好名，便起欺人之念；小人好名，猶\n懷畏人之心。故人而皆好名，則開詐善之門；\n使人而不好名，則絕為善之路。此譏好名者，\n當審責夫君子，不當過求于小人也。\n◎大惡多從柔處伏，哲士須防綿裏之針；深\n\n## 第25页\n\n仇常自愛中來，達人宜遠刀頭之蜜。\n◎持身涉世，不可隨境而遷。須是大火流金，\n而清風穆然；嚴霜殺物，而和氣藹然；陰霾\n翳空，而慧日朗然；洪濤倒海，而砥柱屹然；\n方是宇宙內的真人品。\n◎『愛』是萬緣之根，當知割捨；『識』是\n眾欲之本，要力掃除。\n◎作人要脫俗，不可存一矯俗之心；應世要\n隨時，不可起一趨時之念。\n◎寧有求全之毀，不可有過情之譽；寧有無\n妄之災，不可有非分之福。\n◎毀人者不美；而受人毀者，遭一番訕謗，\n便加一番修省，可以釋冤而增美。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "1427a3b7-d644-447c-8963-21e0684c9afd",
    "title": "菜根譚.md",
    "chapter_title": null,
    "content": "欺人者非\n福；而受人欺者，遇一番橫逆，便長一番器\n\n## 第26页\n\n宇，可以轉禍而為福。\n夢裏懸金佩玉，事事逼真，睡去雖真覺後假；\n閒中演偈談元，言言酷似，說來雖是用時\n非。\n◎天欲禍人，必先以微福驕之；所以福來不\n必喜，要看他會受。天欲福人，必先以微禍\n儆之；所以禍來不必憂，要看他會救。\n◎榮與辱共蒂，厭辱何須求榮？生與死同根，\n貪生不必畏死。\n◎【非理外至，當如逢虎而深避，勿恃格獸\n之能；妄念內興，且擬探湯而疾禁，莫縱染\n指之欲！】\n◎作人只是一味率真，縱跡雖隱還顯；存心\n若有半毫未淨，事為雖公亦私。\n\n## 第27页\n\n◎鷯占一枝，反笑鵬心奢侈，兔營三窟，轉\n嗤鶴壘高危。智小者，不可以謀大；趣卑者，\n不可與談高。信然矣！\n◎貧賤驕人，雖涉虛矯，還有幾分俠氣；英\n雄欺世，縱似揮霍，全沒半點真心。\n◎糟糠不為彘肥，何事偏貪鉤下餌？錦綺豈\n因犧貴，誰人能解籠中囮？",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "7adeb543-9dd4-4840-bab2-7d4a978ae1b2",
    "title": "菜根譚.md",
    "chapter_title": null,
    "content": "（音訛）\n◎【大千沙界，尚為空裏之空名；鉅萬金錢，\n固是末中之末事。非上上智，無了了心。】\n◎琴書詩畫，達士以之養性靈，而庸夫徒賞\n其跡像；山川雲物，高人以之助學識，而俗\n子徒玩其光華。可見事物無定品，隨人識見\n以為高下；故讀書窮理，要以識趣為先。\n\n## 第28页\n\n◎美女不尚鉛華，似疏梅之映淡月；禪師不\n落空寂，若碧沼之吐青蓮。\n◎廉官多無後，以其太清也；癡人每多福，\n以其近厚也。故君子雖重廉介，不可無含垢\n納污之雅量；雖戒癡頑，亦不必有察淵洗垢\n之精明。\n◎『密』則神氣拘逼，『疏』則天真爛漫。\n此豈獨詩文之工拙，從此分哉？吾見周密之\n人，純用機巧；疏狂之士，獨任性真。人心\n之生死，亦於此判也！\n◎翠篠傲嚴霜，節縱孤高，無傷沖雅；紅蕖\n秋水，色雖艷麗，何損清修？\n◎貧賤所難，不難在砥節，而難在用情；富\n貴所難，不難在推恩，而難在好禮。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "413eb484-473d-463b-b35d-554a8ca81370",
    "title": "菜根譚.md",
    "chapter_title": null,
    "content": "## 第29页\n\n◎簪纓之士，常不及孤寒之子，可以抗節致\n忠；廟堂之士，常不及山野之夫，可以料事\n燭理。何也？彼以濃艷損志，此以淡泊全真\n也。\n◎榮寵傍邊辱等待，不必揚揚！困窮背後福\n跟隨，何須戚戚？\n◎古人閒適處，今人卻忙過一生；古人實受\n處，今人反虛度一世。總是耽空逐妄，看個\n色身不破，認個法身不真耳！\n◎芝草無根，醴無源，志士當勇奮翼；彩雲\n易散，琉璃脆，達人當早回頭！\n◎少壯者，事事當用意，而意反輕；徒泛泛\n作水中鳧而已，何以振雲霄之翮！衰老者，\n事事宜忘情，而情反重；徒碌碌為轅下駒而\n已，何以脫韁鎖之身？\n\n## 第30页\n\n◎帆只揚五分，船便安；水只注五分，器便\n穩。如韓信以勇略震主被擒，陸機以才名冠\n世見殺，霍光敗于權勢逼君，石崇死于財賦\n敵國，皆以十分取敗者也。康節云：『飲酒\n莫教成酩酊；看花慎勿至離披！』旨哉言\n乎！",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "99aae680-1d09-4396-a76b-a988951d3c54",
    "title": "菜根譚.md",
    "chapter_title": null,
    "content": "◎附勢者，如寄生依木，木伐而寄生亦枯；\n竊利者，如蠳虰盜人，人死而蠳虰亦滅。始\n以勢利害人，終以勢利自斃。勢利之為害也，\n如是夫！\n◎失血于杯中，堪笑猩猩之嗜酒；為巢于幕\n上，可憐燕燕之偷安？\n◎鶴立雞群，可謂超然無侶矣。然進而觀于\n大海之鵬，則渺然自小；又進而求之九霄之\n鳳，則巍乎莫及。所以至人常若無若虛，而\n\n## 第31页\n\n盛德多不矜不伐也。\n◎【『鉛刀』只有一割能，莫認偶爾之效，\n輒寄調鼎之責；『干將』不便如錐用，勿以\n暫時之拙，全沒倚天之才。】\n◎貪心勝者，逐獸而不見泰山在前；彈雀而\n不知深井在後。疑心勝者，見弓影而驚杯中\n之蛇；聽人言而信市上之虎。人心一偏遂視\n有為無，造無作有。如此，心可妄動乎哉？\n◎蛾撲火，火焦蛾，莫謂禍生無本；果種花，\n花結果，須知福至有因。\n◎車爭險道，馬騁先鞭，到敗處未免噬臍；\n粟喜堆山，金誇過斗，臨行時還是空手。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "7de8225c-87c2-497b-8e39-fb1d80b41016",
    "title": "菜根譚.md",
    "chapter_title": null,
    "content": "◎花逞春光，一番雨，一番風，催歸塵土；\n竹堅雅操，幾朝霜，幾朝雪，傲就琅玕。\n\n## 第32页\n\n◎富貴是無情之物，看得他重，他害你越大；\n貧賤是耐久之交，處得他好，他益你反深。\n故貪商羽而戀金谷者，竟被一時之顯戮；樂\n簞瓢而甘敝縕者，終享千載之令名。\n◎鴿惡鈴而高飛，不知斂翼而鈴自息；人惡\n影而疾走，不知處陰而影自滅。故愚夫徒疾\n走高飛，而平地反為苦海；達士知處陰斂翼，\n而巉巖亦是坦途。\n◎秋蟲春鳥，共暢天機，何必浪生悲喜？老\n樹新花，同含生意，胡為妄別媸妍？\n◎【已嚮其利者為有德，柳蹠之腹心；巧飾\n其貌者無實行，優孟之流風。】\n◎多栽桃花少栽荊，便是開條福路；不積詩\n書偏積貨，還如築箇禍基。\n\n## 第33页\n\n◎【習偽智，矯性徇時；損天真取世資考至\n人所弗為也！】\n◎萬境一轍，原無地著個窮通；萬物一體，\n原無處分個彼我。世人迷真逐妄，乃向坦途\n上，自設一坷坎；從空洞中，自築一藩籬。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "afed26a1-d9b0-4a40-9a8f-a05bf9b47eb9",
    "title": "菜根譚.md",
    "chapter_title": null,
    "content": "良足慨哉。\n◎大聰明的人，小事必朦朧；大懵懂的人，\n小事必伺察。蓋伺察乃懵懂之根，而朦朧正\n聰明之窟也。\n◎大烈鴻猷，常出悠閒鎮定之士，不必忙忙！\n休徵景福，多集寬洪長厚之家，何須瑣瑣？\n◎貧士可濟人，纔是性天中惠澤；鬧場能學\n道，方為心地上工夫。\n\n## 第34页\n\n◎人生只為『欲』字所累，便如馬，如牛，\n聽人羈絡；為鷹，為犬，任物鞭笞。若果一\n念清明，淡然無欲；天地也不能轉動我，鬼\n神也不能役使我。況一切區區事物乎！\n◎貪得者，身富而心貧；知足者，身貧而心\n富；居高者，形逸而神勞；處下者，形勞而\n神逸；孰得。孰失？孰幻，孰真？達人當自\n辨之！\n◎眾人以順境為樂，而君子樂自逆境中來；\n眾人以拂意為憂，而君子憂從快意處起。蓋\n眾人憂樂以情，而君子憂樂以理也。\n◎『謝豹』覆面，猶知自愧；『唐鼠』易腸，\n猶知自悔。蓋『愧』『悔』二字，乃吾人去\n惡遷善之門，起死回生之路也。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "f9576f58-7fac-437b-b540-f21112b76bf8",
    "title": "菜根譚.md",
    "chapter_title": null,
    "content": "人生若無此\n念頭，便是既死之寒灰，已枯之槁木矣！何\n處討些生理？\n\n## 第35页\n\n『謝豹』即是杜鵑，性好覆面，梁州有唐仙\n人鼠，一月三易其腸，謂之『唐鼠』。借以\n譬喻，非真能愧悔也。\n◎異寶奇珍，俱是必爭之器；瑰節奇行，多\n冒不祥之名。總不若尋常歷履，易簡行藏；\n可以完天地渾噩之真，享民物和平之福。\n◎福善不在杳冥，即在食息起居處牖其衷；\n禍淫不在幽渺，即在動靜語默間奪其魄。可\n見人之精爽，常通于天；天之威命，即寓于\n人。天人豈相遠哉？\n四 閒適\n◎晝閒人寂，聽數聲鳥語悠揚，不覺耳根盡\n徹；夜靜天高，看一片雲光舒卷，頓令眼界\n俱空。\n\n## 第36页\n\n◎世事如棋局，不著的纔是高手；人生似瓦\n盆，打破了方見真空。\n◎龍可豢，非真龍；虎可搏，非真虎。故爵\n祿可餌榮進之輩，決難籠淡然無欲之人；鼎\n鑊可及寵利之流，必不可加飄然遠引之士。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "28bbc028-0028-40cc-bfdf-5b7361b85558",
    "title": "菜根譚.md",
    "chapter_title": null,
    "content": "◎一場閒富貴，狠狠爭來，雖得還是失；百\n歲好光陰，忙忙過了，縱壽亦為殀。\n◎高車嫌地僻，不如魚鳥解親人；駟馬喜門\n高，怎似鶯花能避俗？\n◎紅燭燒殘，萬念自然灰冷；黃梁夢破，一\n身亦似雲浮。\n◎千載奇逢，無如好書良友；一生清福，只\n在婉茗爐煙。\n\n## 第37页\n\n◎蓬茅下誦詩讀書，日日與聖賢晤語；誰云\n貧是病？樽罍邊幕天席地，時時共造化氤氤，\n孰謂醉非禪。\n◎困來穩睡落花前，天地即為衾枕；機息坐\n忘磐石上，古今盡屬蜉蝣。\n◎昂藏老鶴雖飢，飲啄猶閒，肯同雞鶩之營\n營競食？偃蹇寒松縱老，丰標自在，豈似桃\n李之灼灼爭妍？\n◎吾人適志于花柳爛縵之時，得趣于笙歌騰\n沸之處；乃是造化之幻境，人心之蕩念也！\n須從木落草枯之後，向聲希味淡之中，覓得\n一些消息，纔是乾坤的橐籥，人物的根宗。\n◎靜處觀人事，即伊呂之勳庸，夷齊之節義，\n無非大海浮漚；閒中玩物情，雖木石之偏枯，\n鹿豕之頑蠢，總是吾性真如。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "7853c5fa-bdc1-42c7-b859-d5409b7358ef",
    "title": "菜根譚.md",
    "chapter_title": null,
    "content": "## 第38页\n\n◎花開花謝春不管，拂意事休對人言；水媛\n水寒魚自知，會心處還期獨賞。\n◎【啄食之翼，善驚畏而迅飛，常虞繫捕之\n奄及；涉境之心，宜憬覺而疾止，須防流宕\n之忘歸。】\n◎閒觀撲紙蠅，笑癡人自生障礙；靜睹競巢\n鵲，嘆傑士空逞英雄！\n◎看破有盡身軀，萬境之塵緣自息；悟入無\n懷境界，一輪之心月獨明。\n◎土床石枕冷家風，擁衾時，魂夢亦爽；麥\n飯豆羹淡滋味，放箸處，齒頰猶香。\n◎談紛華而厭者，或見紛華而喜；語淡泊而\n欣者，或處淡泊而厭。須掃除濃淡之見，滅\n\n## 第39页\n\n卻欣厭之情；纔可以忘紛華，而甘淡泊也。\n◎『鳥驚心，花濺淚』，懷此熱肝腸，如何\n領取冷風月？『山寫照，水傳神』，識吾真\n面目，方可擺脫幻乾坤！\n◎『富貴的一世寵榮，到死時反增了一個「戀」\n字，如負重擔；貧賤的一世清苦，到死時反\n脫了一個「厭」字，如釋重枷』。人誠想念\n到此，當急回貪戀之首，而猛舒愁苦之眉\n矣！",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "412b690d-ab2e-443b-9dbe-cc67e74e23ba",
    "title": "菜根譚.md",
    "chapter_title": null,
    "content": "◎『人之有生也，如太倉之粒米；如妁目之\n電光；如懸崖之朽木；如逝海之巨波』。知\n此者，如何不悲？如何不樂？如何看他不破，\n而懷貪生之慮？如何看他不重，而貽虛生之\n羞？\n◎【浮生可見，如夢幻泡影，雖有象而終無；\n\n## 第40页\n\n妙本難窮，謂真信靈明，雖無象而常有。】\n◎鷸蚌相持，兔犬共斃，冷覷來令人猛氣全\n消；鷗鳧共浴，鹿豕同眠，閒觀去使我機心\n頓息！\n◎『迷』則樂境成苦海，如水凝為冰；『悟』\n則苦海為樂境，猶冰渙作水。可見苦樂無二\n境，迷悟非兩心，只在一轉念間耳！\n◎遍閱人情，始識疏狂之足貴；備嘗世味，\n方知淡泊之為真！\n◎地闊天高，尚覺鵬程之窄小；雲深松老，\n方知鶴夢之悠閒！\n◎兩個空拳握古今，握住了還當放手；一條\n竹杖擔風月，擔到時也要息肩！\n\n## 第41页\n\n◎階下幾點飛翠落紅，收拾來無非詩料；窗\n前一片浮青映白，悟入處盡是禪機！",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "41b54035-7163-49b8-b52b-1a150112da2a",
    "title": "菜根譚.md",
    "chapter_title": null,
    "content": "◎忽睹天際彩雲，常疑好事皆虛事；再觀山\n中古木，方信閒人是福人。\n◎東海水，曾聞無定波，世事何須扼腕？北\n邙山，未省留閒地，人生且自舒眉！\n◎天地尚無停息，日月且有盈虧；況區區人\n世，能事事圓滿而時時暇逸乎？只是向忙裏\n偷閒，遇缺處知足，則操縱在我，作息自如。\n即造物不得與之論勞逸，較虧盈矣！\n◎【心游環瑋之編，所以慕高遠；自想清曠\n之域，聊以淡繁華。於道雖非大成，於理亦\n為小補。】\n◎霜天聞鶴唳，雪夜聽雞鳴，得乾坤清純之\n\n## 第42页\n\n氣；晴空看鳥飛，活水觀魚戲，識宇宙活潑\n之機。\n◎閒烹山茗聽瓶聲，爐內識陰陽之理；漫履\n楸枰觀局戲，手中悟生殺之機。\n◎芳菲園圃看蜂忙，覷破幾般塵情世態；寂\n寞衡茅觀燕寢，引起一種冷趣幽思。\n◎會心不在遠，得趣不在多。盆池拳石間，\n便居然有萬里山川之勢；片言隻語內，便宛\n然見千古聖賢之心。纔是高士的眼目，達人\n的胸襟！",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "cf476281-aa56-4aa5-bbbf-8944cf48eccd",
    "title": "菜根譚.md",
    "chapter_title": null,
    "content": "◎心與竹俱空，問是非何處著腳？念同山共\n靜，知憂喜無由上眉。\n◎趨炎雖暖，暖後便覺寒威；食蔗能甘，甘\n餘便生苦趣。何似養志於清修，而炎涼不涉；\n\n## 第43页\n\n棲心於淡泊，而甘苦俱忘；其自得為更多\n也？\n◎席擁飛花落絮，坐林中錦繡團裀；爐烹白\n雪清冰，熬天上玲瓏液髓。\n◎逸態閒情，惟期自尚，何事外修邊幅？清\n標傲骨，不願人憐，無勞多費胭脂？\n◎天地景物，如山間之空翠；水上之漣漪；\n潭中之雲影；草際之煙光；月下之花容；風\n中之柳態。若有若無，半真半幻；最足以悅\n人心目，而豁人性靈。真天地間一妙境也！\n◎『樂意相關禽對語；生香不斷樹交花』。\n此是無彼無此的真機。『野色更無山隔斷；\n天光常與水相連』。此是徹上徹下的真境。\n吾人時時以此景象注之心目；何患心思不活\n潑，氣象不寬平？\n\n## 第44页\n\n◎鶴唳雪月霜天，想見屈大夫獨醒之激烈；\n鷗眠春風暖日，會知陶處士醉裏之風流。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "8ac137a6-749a-4835-ac9f-5590c616a616",
    "title": "菜根譚.md",
    "chapter_title": null,
    "content": "◎黃鳥情多，常向夢中喚騷客；白雲意懶，\n偏來僻處媚幽人。\n◎棲遲蓬戶，耳目雖拘，而神情自曠；結納\n山翁，儀文雖略，而意念常真。\n◎滿堂清風滿几月，坐中物物見天心；一溪\n流水一山雲，行處時時觀妙道。\n◎炰鳳烹龍，放箸時與齎鹽無異；懸金佩玉，\n成灰處共瓦礫何殊？\n◎掃地白雲來，纔著工夫便起障；鑿池明月\n入，能空境界自生明。\n\n## 第45页\n\n◎造化喚作『小兒』，切莫受渠戲弄；天地\n原為『大塊』須要任我爐錘！\n◎想到白骨黃泉，壯士之肝腸自冷；坐老清\n溪碧嶂，俗流之胸次亦開。\n◎夜眠八尺，日噉三升，何須百般計較？書\n讀五車，才分八斗，未聞一日清閒！ 五 概\n論\n◎君子之心事，天清日白，不可使人不知；\n君子之才華，玉韞珠藏，不可使人易知。\n◎耳中常聞逆耳之言，心中常有拂心之事，\n纔是進德修行的砥石。若言言悅耳，事事快\n心，便把此生埋在鴆毒中矣！\n◎疾風怒雨，禽鳥戚戚；霽月光風，草木欣\n欣。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "1b13d63f-9e9a-4387-a0cd-d16eed66a24b",
    "title": "菜根譚.md",
    "chapter_title": null,
    "content": "可見天地不可一日無和氣，人心不可一\n\n## 第46页\n\n日無喜神。\n◎醲肥辛甘非真味，真味只是淡；神奇卓異\n非至人，至人只是常。\n◎夜深人靜，獨坐觀心，始知妄窮而真獨露，\n每於此中得大機趣。既覺真現而妄難逃，又\n於此中得大慚悔！\n◎恩裏由來生害，故快意時須早回頭，敗後\n或反成功，故拂心處切莫放手！\n◎藜口莧腸者，多冰清玉潔；袞衣玉食者，\n甘婢膝奴顏。蓋志以淡泊明，而節從肥甘喪\n矣！\n◎面前的田地要放得寬，使人無不平之嘆；\n身後的惠澤要流得長，使人有不匱之思。\n\n## 第47页\n\n◎路徑窄處，留一步與人行；滋味濃的，減\n三分讓人食。此是涉世一極樂法。\n◎作人無甚高遠的事業，擺脫得俗情，便入\n名流。為學無甚增益的工夫；滅除得物累，\n便臻聖境。\n◎寵利毋居人前，德業毋落人後；享受毋踰\n分外，修持毋減分中。\n◎處世讓一步為高，退步即進步的張本；待\n人寬一分是福，利人實利己的根基。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "232b4ff4-4435-484e-a15c-2ea7917c6795",
    "title": "菜根譚.md",
    "chapter_title": null,
    "content": "◎蓋世的功勞，當不得一個『矜』字；彌天\n的罪過，當不得一個『改』字。\n◎完名美節不宜獨任，分些與人，可以遠害\n全身；辱行污名不宜全推，引些歸己，可以\n韜光養德。\n\n## 第48页\n\n◎事事要留個有餘不盡的意思，使造物不能\n忌我，鬼神不能損我；若業必求滿，功必求\n盈者；不生內變，必招外憂。\n◎家庭有個真佛，日用有種真道，人能誠心\n和氣，愉色婉言，使父母兄弟間形體兩釋，\n意氣交流，勝於調息觀心萬倍矣。\n◎【抗心希古，雄節邁倫；窮且彌堅，老當\n益壯。】\n◎【脫落儔侶，如獨象之行蹤；超騰風雲，\n若大龍之起舞！】\n◎攻人之惡毋太嚴，要思其堪受；教人以善\n毋過高，當使其可從。\n◎糞蟲至穢變為蟬，而飲露於秋風；腐草無\n\n## 第49页\n\n光化為螢，而耀采於夏月。故知潔常自污出，\n明每從暗生也。\n◎矜高倨傲無非客氣，降伏得客氣下，而後\n正氣伸；情欲意識盡屬妄心，消殺得妄心盡，\n而後真心現。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "d2b677c1-ebd9-4653-850d-7f8859db93d2",
    "title": "菜根譚.md",
    "chapter_title": null,
    "content": "◎飽後思味，則濃淡之境都消；色後思淫，\n則男女之見盡絕。故人當以事後之悔悟，破\n臨事之癡迷；則性定而動無不正。\n◎居軒冕之中，不可無山林的氣味；處林泉\n之下，須要懷廊廟的經綸！\n◎處世不必徼功，無過便是功；與人不要感\n德，無怨便是德。\n◎憂勤是美德，太苦則無以適性怡情；淡泊\n是高風，太枯則無以濟人利物。\n\n## 第50页\n\n◎事窮勢蹙之人，當原其初心；功成行滿之\n士，要觀其末路。\n◎富貴家宜寬厚而反忌剋；是富貴而貧賤，\n其行如何能享？聰明人宜歛藏而反炫燿；是\n聰明而愚懵，其病如何不敗？\n◎人情反覆，世路崎嶇。行不去，須知退一\n步之法；行得去，務加讓三分之功。\n◎待小人不難於嚴，而難於不惡；待君子不\n難於恭，而難於有禮。\n寧守渾噩而黜聰明，留些正氣還天地；寧謝\n紛華而甘淡泊，遺個清名在乾坤。\n◎降魔者先降其心，心伏，則群魔自退；馭\n橫者先馭其氣，氣平，則外橫不侵。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "a9915145-8e68-4349-ae03-a7c7da8499e6",
    "title": "菜根譚.md",
    "chapter_title": null,
    "content": "## 第51页\n\n◎養子弟如養閨女，最要嚴出入，謹交遊；\n若一接近匪人，是清淨田中，下一不淨的種\n子，便終身難植嘉苗矣！\n◎欲路上事，毋樂其便而姑為染指；一染指，\n便深入萬仞。理路上事，毋憚其難而稍為退\n步；一退步，便遠隔千山。\n◎念頭濃者，自待厚，待人亦厚，處處皆厚；\n念頭淡者，自待薄，待人亦薄，事事皆薄。\n故君子居常嗜好，不可太濃艷，亦不宜太枯\n寂。\n◎彼富我仁，彼爵我義，君子故不為君相所\n牢籠；人定勝天，志一動氣，君子亦不受造\n化之陶鑄。\n◎立身不高一步立，如塵裏振衣，泥中濯足，\n\n## 第52页\n\n如何超達？處世不退一步處，如飛蛾投燭，\n羝羊觸藩，如何解脫？\n◎學者要收拾精神，並歸一處。如修德而留\n意於事功名譽，必無實詣，讀書而寄興於吟\n詠風雅，定不深心。\n◎人人有個大慈悲，維摩屠劊無二心也；處\n處有種真趣味，金屋茅簷非兩地也！只是欲\n閉情封，當面錯過，便咫尺千里矣！",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "e9f9c5d2-d72c-4d22-9545-574448e04dfd",
    "title": "菜根譚.md",
    "chapter_title": null,
    "content": "◎進德修行，要個木石的念頭，若一有欣羨，\n便趨欲境；濟世經邦，要段雲水的趣味，若\n一有貪著，便墮危機。\n◎肝受病，則目不能視；腎受病，則耳不能\n聽。病受於人所不見，必發於人所共見。故\n君子欲無得罪於昭昭，先無得罪於冥冥。\n\n## 第53页\n\n◎福莫福於少事，禍莫禍於多心。惟省事者，\n方知少事之為福；唯平心者，始知多心之為\n禍。\n◎處治世宜方；處亂世當圓；處叔季之世，\n當方圓並用。待善人宜寬；待惡人宜嚴；待\n庸眾之人，宜寬嚴互存。\n◎我有功於人不可念，而過則不可不念；人\n有恩於我不可忘，而怨則不可不忘。\n◎心地乾淨方可讀書學古。不然，見一善行，\n竊以濟私；聞一善言，假以覆短。是又藉寇\n兵而齎盜糧矣。\n◎奢者富而不足，何如儉者貧而有餘？能者\n勞而伏怨，何如拙者逸而全真？\n◎讀書不見聖賢，如鉛槧傭；居官不愛子民，\n\n## 第54页\n\n如衣冠盜；講學不尚躬行，如口頭禪；立業\n不思種德，如眼前花。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "476bdd16-5e66-4df2-84f6-801cb0d294f8",
    "title": "菜根譚.md",
    "chapter_title": null,
    "content": "◎人心有部真文章，都被殘編斷簡封固了；\n有部真鼓吹，都被歌艷舞湮沒了。學者須掃\n除外物，直覓本來，纔有個真受用。\n◎苦心中，常得悅心之趣；得意時，便生失\n意之悲。\n◎『富貴名譽』，自道德來者，如山林中花，\n自是舒徐繁衍，自功業來者，如盆檻中花，\n便有遷徙廢興；若以權力得者，其根不植，\n甚萎可立而待矣。\n◎棲守道德者，寂寞一時；依阿權勢者，淒\n涼萬古。達人觀物外之物，思身後之身；寧\n受一時之寂寞，毋取萬古之淒涼。\n\n## 第55页\n\n◎春至時和，花尚鋪一段好色，鳥且轉幾句\n好音。士君子幸列頭角，復遇溫飽，不思立\n好言，行好事；雖是在世百年，恰似未生一\n日。\n◎學者有段競業的心思，又要有段瀟灑的趣\n味；若一味歛束清苦，是有秋殺無春生，何\n以發育萬物？\n◎真廉無廉名，立名者正所以為貪；大巧無\n巧術，用術者乃所以為拙。\n◎心體光明，暗室中有青天；念頭暗昧，白\n日下有厲鬼。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "00125e27-88d9-445d-803f-c10f8164d765",
    "title": "菜根譚.md",
    "chapter_title": null,
    "content": "◎人知名位為樂，不知無名無位之樂為最真；\n人知飢寒為憂，不知不飢不寒之憂為更甚。\n◎為惡而畏人知，惡中猶有善路；為善而急\n\n## 第56页\n\n人知，善處即是惡根。\n◎天之機緘不測，抑而伸，伸而抑，皆是播\n弄英雄，顛倒豪傑處。君子只是逆來順受，\n居安思危，天亦無所用其伎倆矣！\n◎福不可徼，養喜神以為招福之本；禍不可\n避，去殺機以為遠禍之方。\n◎十語九中，未必稱奇；一語不中，則愆尤\n駢集。十謀九成，未必歸功；一謀不成，則\n訾議叢興。君子所以寧默，毋躁；寧拙，毋\n巧。\n◎天地之氣，暖則生，寒則殺。故性氣清冷\n者，受享亦涼薄；唯氣和心煖之人，其福亦\n厚，其澤亦長。\n天理路上甚寬，稍游心胸中，便覺廣大宏朗；\n\n## 第57页\n\n人欲路上甚窄，纔寄跡眼前，俱是荊棘泥\n塗。\n一苦一樂相磨練，練極而成福者，其福始久；\n一疑一信相參勘，勘極而成知者，其知始\n真。\n地之穢者多生物，水之清者常無魚。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "6c021e95-7238-4a50-a61f-5562a4717bab",
    "title": "菜根譚.md",
    "chapter_title": null,
    "content": "故君子\n當存含垢納污之量，不可持好潔獨行之操。\n◎泛駕之馬，可就馳驅；躍冶之金，終歸型\n範。只一優游灴振，便終身無個進步。白沙\n云：『為人多病未足羞，一生無病是吾憂。』\n真確實論也。\n◎人只一念貪私，便銷剛為柔；寒智為昏；\n變恩為慘；染潔為污；壞了一生人品。故古\n人以不貪為寶，所以度越一生。\n\n## 第58页\n\n◎耳目見聞為外賊；情欲意識為內賊。只是\n主人公惺惺不昧，獨坐中堂，賊便化為家人\n矣。\n◎圖未就之功，不如保已成之業；悔既往之\n失，亦要防將來之非。\n◎氣象要高曠，而不可疏狂；心思要慎密，\n而不可瑣屑；趣味要沖淡，而不可偏枯；操\n守要嚴明，而不可激烈。\n風來疏竹，風過而竹不留聲，雁度寒潭，雁\n過而潭不留影。故君子事來而心始現，事去\n而心隨空。\n清能有容，仁能善斷；明不傷察，直不過矯。\n是謂『蜜餞不甜』，『海味不鹹』，纔是懿德。\n◎『貧家淨掃地；貧女淨梳頭。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "1a5f6f7a-e8b8-41c1-8692-28a38c852e2e",
    "title": "菜根譚.md",
    "chapter_title": null,
    "content": "』景色雖不\n\n## 第59页\n\n艷麗，氣度自是風雅。士君子當窮愁寥落，\n奈何輒自廢弛哉？\n◎閒中不放過，忙中有受用；靜中不落空，\n動中有受用；暗中不欺隱，明中有受用。\n◎念頭起處，纔覺向欲路上去，便挽從理路\n上來；一起便覺，一覺便轉。此時轉禍福、\n起死回生的關頭。切莫當面錯過！\n◎天薄我以福，吾厚吾德以迓之；天勞我以\n形，吾逸吾心以補之；天阨我以遇，吾亨吾\n道以通之。天且奈我何哉！\n◎貞士無心徼福，天即就無心處牖其衷；險\n人著意避禍，天即就其意中奪其魄。可知天\n之機權最神，人之智巧何益？\n◎聲妓晚景從良，一世之煙花無礙；貞婦白\n\n## 第60页\n\n頭失守，平生之清苦俱非。語云：『看人只\n看後半截。』真名言也！\n◎平民肯種德施惠，便是無位的卿相；士夫\n徒貪權市寵，竟成有爵的乞人。\n◎問祖宗之德澤，吾身所享者是，當念其積\n累之難；問子孫之福祉，吾身所貽者是，要\n思其傾覆之易。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "db74d48f-af06-4096-a180-e2bef76a1cf8",
    "title": "菜根譚.md",
    "chapter_title": null,
    "content": "◎君子而詐善，無異小人之肆惡；君子而改\n節，不若小人之自新。\n◎家人有過，不宜暴揚，不宜輕棄；此事難\n言，借他事而隱諷之，今日不悟，俟來日正\n警之。如春風之解凍，和氣之消冰，纔是家\n庭的型範。\n◎【遇艷艾於密室，見遺金於曠郊，甚於兩\n\n## 第61页\n\n塊試金石；受眉睫之橫逆，聞蕭牆之讒詬，\n即是他山攻玉砂。】\n◎此心常看的圓滿，天下自無缺陷之世界；\n此心常放的寬平，天下自無險側之人情。\n◎淡薄之士，必為濃艷者所疑；檢飭之人，\n多為放肆者所忌。君子處此固不可少變其操\n履，亦不可太露鋒芒。\n◎居逆境中，周身皆鍼砭藥石，砥節礪行而\n不覺；處順境內，滿前盡兵刃戈矛，銷膏靡\n骨而不知。\n◎生長富貴叢中的，嗜欲如猛火，權勢似烈\n燄；若不帶些清冷氣味，其炎燄不至焚人，\n必將自焚。\n◎人心一真，便霜可飛，城可隕，金石可貫。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "10472ee2-74c6-4a6c-af9e-131bb6f2b826",
    "title": "菜根譚.md",
    "chapter_title": null,
    "content": "## 第62页\n\n若偽妄之人，形骸徒具，真宰已亡；對人則\n面目可憎，獨居則形影自愧。\n◎文章做到極處，無有他寄，只是恰好；人\n品做到極處，無有他異，只是本然。\n◎以幻跡言，無論功名富貴，即肢體亦屬委\n形；以真境言，無論父母兄弟，即萬物皆吾\n一體。人能看得破，認得真，纔何以任天下\n之負擔，亦可脫世間之韁鎖。\n◎爽口之味，皆爛腸腐骨之藥，五分便無殃；\n快心之事，多損身敗德之媒，五分便無悔。\n◎不責人小過；不發人陰私；不念人舊惡。\n三者，可以養德亦可以遠害。\n◎天地有萬古，此身不再得；人生只百年，\n此日最易過。幸生其間者，不可不知有生之\n\n## 第63页\n\n樂，亦不可不懷虛生之憂。\n◎老來疾病，都是壯時招得；衰時罪業，都\n是盛時作得。故持盈履滿，君子尤競競焉！\n◎市私恩，不如扶公議；結新知，不如敦舊\n好；立榮名，不如種陰德；尚奇節，不如謹\n庸行。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "9bc2b62e-41d6-4933-9501-2a9092a20e7b",
    "title": "菜根譚.md",
    "chapter_title": null,
    "content": "◎公平正論不可犯手，一犯手，則貽羞萬世；\n權門私竇不可著腳，一著腳，則玷污終身。\n曲意而使人喜，不若直節而使人忌；無善而\n致人譽，不如無惡而致人毀。\n◎處父兄骨肉之變，宜從容，不宜激烈；遇\n朋友交遊之失，宜剴切，不宜優游。\n◎小處不滲漏；暗處不欺隱；末路不怠荒；\n\n## 第64页\n\n纔是真正英雄。\n◎驚奇喜異者，終無遠大之識；苦節獨行者，\n要有恆久之操。\n◎當怒火欲水正騰沸時，明明知得，又明明\n犯著。『知得是誰？犯著又是誰？』此處能\n猛然轉念，邪魔便為真君子矣！\n◎毋偏言而為奸所欺；毋自任而為氣所使；\n毋以己之長而形人之短；毋以己之拙而忌人\n之能。\n◎人之短處，要曲為彌縫；如暴而揚之，是\n以短攻短。人有頑的，要善為化誨；如忿而\n嫉之，是以頑濟頑。\n◎遇沈沈不語之士，且莫轍心；見悻悻自好\n之人，應須防口。\n\n## 第65页\n\n◎念頭昏散處，要知提醒；念頭吃緊時，要\n知放下。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "afac5d89-9cc2-4825-a62f-4aed84eeab6d",
    "title": "菜根譚.md",
    "chapter_title": null,
    "content": "不然，恐去昏昏之病，又來憧憧之\n擾矣。\n◎霽日青天，倏變為迅雷震電；疾風怒雨，\n倏轉為朗月晴空。氣機何嘗一毫凝滯？太虛\n何嘗一毫障蔽？人之心體，亦當如是。\n◎勝私制欲之功，有曰：『識不早，力不易\n者；』有曰：『識得破，忍不過者。』蓋『識』\n是一顆照魔的明珠，『力』是一把斬魔的慧\n劍，兩不可少也。\n◎橫逆困窮，是鍛煉豪傑的一副爐鎚。能受\n其鍛煉者，則身心交益；不受其鍛煉者，則\n身心交損。\n◎『害人之心不可有，防人之心不可無。』\n\n## 第66页\n\n此戒疏於慮者；『受人之欺，毋逆人之詐。』\n此警傷於察者。二語並存，精明渾厚矣。\n◎毋因群疑而阻獨見；毋任己意而廢人言；\n毋私小惠而傷大體；毋借公論以快私情。\n◎善人未能急親，不宜預揚，恐來讒譖之奸；\n惡人未能輕去，不宜先廢，恐招媒孽之禍。\n◎【一翳在眼，空花亂起；纖塵著體，雜念\n紛飛。了翳無花，鎖塵絕念。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "418d11dc-e744-47a9-828f-799bb6941c47",
    "title": "菜根譚.md",
    "chapter_title": null,
    "content": "】\n◎青天白日的節義，自暗室屋漏中培來；旋\n乾轉坤的經綸，從臨深履薄中操出。\n◎『父慈，』『子孝，』『兄友，』『弟恭，』\n縱做到極處，俱是合當如是，著不得一毫感\n激的念頭。如施者任德，受者懷恩，便是路\n人，便成市道矣。\n\n## 第67页\n\n◎炎涼之態，富貴更甚於貧賤；妒忌之心，\n骨肉尤狠於外人。此處若不當以冷腸，御以\n平氣，鮮不日坐煩惱障中矣！\n◎功過不宜少混，混則人懷惰隳之心；恩仇\n不可太明，明則人起攜貳之志。\n◎『惡忌陰，善忌陽。』故惡之顯者禍淺，\n而隱者禍深；善之顥者功小，而隱者功大。\n◎德者才之主，才者德之奴。有才無德，如\n家無主而奴用事矣，幾何不魍魎猖狂？\n◎鋤奸杜倖，要放他一條去路。若使之一無\n使容，便如塞鼠穴者，一切去路都塞盡，則\n一切好物都咬破矣。\n◎士君子貧不能濟物者，遇人癡迷處，出一\n\n## 第68页\n\n言提醒之；遇人急難處，出一言解救之，亦\n是無量功德。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "0f78edfa-26df-4d1a-b9af-822562a5918d",
    "title": "菜根譚.md",
    "chapter_title": null,
    "content": "處己者觸事皆成藥石；尤人者動念即是戈矛。\n一以闢眾善之路，一以濬諸惡之源，相去霄\n壤矣。\n◎事業文章，隨身銷毀，而精神萬古如新；\n功名富貴，逐世轉移，而氣節千載一時，群\n信不以彼易此也！\n魚網之設，鴻則罹其中；螳螂之貪，雀又乘\n其後。機裏藏機，變外生變，智巧何足恃哉？\n◎作人無一點真懇的念頭，便成個花子，事\n事皆虛；涉世無一段圓活的機趣，便是個木\n人，處處有礙。\n◎有一念而犯鬼神之忌；一念而傷天地之和；\n\n## 第69页\n\n一事而釀子孫之禍者。最宜切戒！\n◎事有急之不白者，寬之或自明，毋躁急以\n速其忿；人有切之不從者，縱之或自化，毋\n操切以益其頑。\n◎節義傲青雲；文章高白雪。若不以德性陶\n鎔之，終為血氣之私，技藝之末。\n◎謝事，當謝於正盛之時；居身，宜居於獨\n後之地；謹德，須謹於至微之事；施恩，務\n施於不報之人。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "fd411e7a-7346-4bfc-a987-35461d251b3a",
    "title": "菜根譚.md",
    "chapter_title": null,
    "content": "◎德者，事業之基，未有基不固，而棟宇堅\n久者；心者，修行之根，未有根不植，而枝\n葉榮茂者。\n◎『道』是一件公眾的物事，當隨人而接引；\n『學』是一個尋常的家飯，當隨事而警惕。\n\n## 第70页\n\n◎【學道之人，雖曰有心，心常在定，非同\n猿馬之未寧；雖曰無心，心常在慧，非同株\n塊之不動。】\n◎念頭寬厚的，如春風煦育，萬物遭之而生；\n念頭忌剋的，如朔雪陰凝，萬物遭之而死。\n◎勤者，敏於德義，而世人借勤以濟其貪；\n儉者，淡於貨利，而世人假儉以飾其吝。君\n子持身之符，反為小人營私之具矣。惜哉！\n◎人之過誤宜『恕』，而在己則不可恕；己\n之困辱宜『忍』，而在人則不可忍。\n◎恩宜自淡而濃，先濃後淡者，人忘其惠；\n威宜自嚴而寬，先寬後嚴者，人怨其酷。\n◎士君子處權門要路，操履要嚴明，心氣要\n\n## 第71页\n\n和易；毋少隨而近腥羶之黨，亦毋過激而犯\n蜂蠆之毒。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "c0de3553-5e18-44e9-a603-9583ba2d3b06",
    "title": "菜根譚.md",
    "chapter_title": null,
    "content": "◎遇欺詐的人，以誠心感動之；遇暴戾的人，\n以和氣薰蒸之；遇傾邪私曲的人，以名義氣\n節激礪之；天下無不入我陶鎔中矣！\n◎一念慈祥，可以醞釀兩間和氣；寸心潔白，\n可以昭垂百代清芬。\n◎陰謀怪習，異行奇能，俱是涉世的禍胎；\n只一個庸德庸行，便可以完混沌而招和平。\n◎語云：『登山耐險路，踏雪耐危橋』。一『耐』\n字極有意味。如傾險之人情，坷坎之世道，\n若不得一『耐』字撐持過去，幾何不墮入榛\n莽坑塹哉？\n◎誇逞功業，炫燿文章，皆是靠外物做人。\n\n## 第72页\n\n不識心體瑩然，本來不失；即無寸功隻字，\n亦自有堂堂正正做人處。\n◎『不昧己心』；『不拂人情』；『不竭物力』。\n三者，可以為天地立心；為生民立命；為子\n孫造福。\n◎居官有二語，曰：『惟公則生明；惟廉則\n生威』。居家有二語，曰：『惟恕則平情，惟\n儉則足用』。\n◎處安樂之場，當體患難景況；立旁觀之地，\n要知當局苦衷；理現成之事，宜審創始艱\n辛。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "59e9c16a-86f3-456a-ac9c-aab8c699cf86",
    "title": "菜根譚.md",
    "chapter_title": null,
    "content": "◎持身不可太皎潔，一切污辱垢穢，要茹納\n得；與人不可太分明，一切善惡賢愚，要包\n容得。\n\n## 第73页\n\n◎休與小人仇讎，小人自有對頭；休向君子\n諂媚，君子原無私惠。\n◎磨礪當如百煉之金，急就者非遽養；施為\n宜似千鈞之弩，輕發者無宏功。\n◎建功立業者，多虛圓之士；憤事失機者，\n必執拗之人。\n◎『儉』，美德也！過則為慳吝，為鄙嗇，\n反傷雅道；『讓』，懿行也！過則為足恭，為\n曲禮，多出機心。\n◎毋憂拂意；毋喜快心。毋恃久安；毋憚初\n難。\n◎飲宴之樂多，不是個好人家；聲華之習勝，\n不是個好士子；名位之念重，不是個好臣\n工。\n\n## 第74页\n\n◎仁人心地寬舒，便福厚而慶長，事事成個\n寬舒氣象；鄙夫念頭迫促，便祿薄而澤短，\n事事成個迫促規模。\n◎用人不宜刻，刻則思效者去；交友不宜濫，\n濫則貢諛者來。\n◎大人不可不畏，畏大人，則無放逸之心；\n小民亦不可不畏，畏小民，則無豪橫之名。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "0cc4c2ab-b992-48ac-a0d4-0e11baecf2f0",
    "title": "菜根譚.md",
    "chapter_title": null,
    "content": "◎事稍拂逆，便思不如我的人，則怨尤自消；\n心稍怠荒，便思勝似我的人，則精神自奮。\n◎不可乘喜而輕諾；不可因醉而生瞋；不可\n乘恢而多事；不可因倦而鮮終。\n◎釣水，逸事也，尚持生殺之柄；奕棋，清\n戲也，且動戰爭之心。可見喜事不如省事之\n\n## 第75页\n\n為適，多能不如無能之全真。\n◎聽靜夜之鐘聲，喚醒夢中之夢；觀澄潭之\n月影，窺見身外之身。\n◎鳥語蟲聲，總是傳心之訣；花英草色，無\n非見道之交。學者要天機清徹，胸次玲瓏，\n觸物皆有會心處。\n◎人解讀有字書，不解讀無字書；知彈有絃\n琴，不知彈無絃琴，以跡用，不以神用，何\n以得琴書佳趣？\n◎山河大地，已屬微塵，而況塵中之塵？血\n肉身軀，且歸泡影，而況影外之影，非上上\n智，無了了心。\n◎石火光中，爭長競短，幾何光陰？蝸牛角\n上，較雌論雄，許大世界？\n\n## 第76页\n\n◎有浮雲富貴之風，而不必岩居穴處；無膏\n肓泉石之癖，而常自醉酒耽詩。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "df84d583-b1a6-44bf-b204-f12d3f8a1047",
    "title": "菜根譚.md",
    "chapter_title": null,
    "content": "競逐聽人，\n而不嫌盡醉；恬憺適己，而不誇獨醒。此釋\n氏所謂不為法纏，不為空纏；身心兩自在\n者。\n◎延促由於一念，寬窄係之寸心。故機閒者，\n一日遙於千古；意寬者，斗室廣於萬間。\n◎都來眼前事，知足者仙境，不知足者凡境；\n總出世上因，善用者生機，不善用者殺機。\n◎趨炎附勢之禍，甚慘，亦甚速；棲恬守逸\n之味，最淡，亦最長。\n◎色欲火熾，而一念及病時，便興似寒灰；\n名利飴甘，而一想到死地，便味如嚼蠟。故\n人常憂死慮病，亦可消幻業而長道心。\n\n## 第77页\n\n◎爭先的徑路窄，退後一步，自寬平一步；\n濃艷的慈味短，清淡一分，自悠長一分。 ◎\n隱逸林中無榮辱；道義路上泯炎涼。進步處\n便思退步，庶免觸藩之禍；著手時先圖放手，\n纔脫騎虎之危。\n◎貪得者，分金恨不得玉，封侯怨不授公，\n權豪自甘乞丐；知足者，藜羹旨於膏梁，布\n袍煖於狐貉，編民不讓王公。\n◎矜名不如逃名趣；練事如何省事閒？",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "1cea68c0-2908-46fa-ba42-46aafdfacaa9",
    "title": "菜根譚.md",
    "chapter_title": null,
    "content": "孤雲\n出岫，去留一無所係；朗鏡懸空，靜躁兩不\n相干。\n◎山林是勝地，一營戀，便成市朝；書畫是\n雅事，一貪癡，便成商賈。蓋心無染者，欲\n境是仙都；心有係牽，樂境成悲地。\n\n## 第78页\n\n◎當時喧雜，則平日所記憶者，皆漫然忘去；\n境在清寧，則夙昔所遺忘者，又恍爾現前。\n可見靜躁稍分，昏明頓異。\n◎蘆花被下，臥雪眠雲，保全得一窩夜氣；\n竹葉杯中，吟風弄月，躲離了萬丈紅塵。\n◎出世之道，即在涉世中，不必絕人以逃世；\n了心之功，即在盡心內，不必絕慾以灰心。\n◎此身常放在閒處，榮辱得失，誰能差遣我？\n此心常安在靜中，是非利害，誰能瞞昧我？\n◎我不希榮，何憂乎利祿之香餌？我不競進，\n何畏乎仕宦之危機？\n◎多藏厚亡，故知富不如貧之無慮；高步疾\n顛，故知貴不如賤之常安。\n\n## 第79页\n\n◎世人只緣認得『我』字太真，故多種種嗜\n好，種種煩惱，前人云：『不復知有「我」，\n安知物為貴？",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "084a5c68-f1e0-4901-8120-0969a2b339cd",
    "title": "菜根譚.md",
    "chapter_title": null,
    "content": "』又云『知身不是「我」，煩\n惱更何侵？』真破的之言也！\n◎人情世態，倏忽萬端，不宜認得太真。堯\n夫云：『昔日所云「我」，今朝卻是「伊」；\n不知今日「我」，又屬後來「誰」？』人常\n作是觀，便可解卻胸中罥矣！\n◎【視民為吾民，善善惡惡或不均；視民為\n吾心，慈善悲惡無不真。故曰：『天地同根，\n萬物一體，是謂同仁。』】\n◎有一樂境界，就有一不樂的相對待；有一\n好光景，就有一不好的相乘除。只是尋常家\n飯，素位風光，纔是個安樂窩巢。\n◎知成之必敗，則求成之心，不必太堅；知\n\n## 第80页\n\n生之必死，則保生之道，不必過勞。\n◎眼看西晉之荊榛，猶矜白刃；身屬北邙之\n狐兔，尚惜黃金。語云：『猛獸易伏，人心\n難降；谿豁易填，人心難滿。』信哉！\n◎心地上無風濤，隨在皆青山綠樹；性天中\n有化育，觸處都魚躍鳶飛。\n◎【『靜極則心通；言忘則體會。』是以會\n通之人，心若懸鑑；口若結舌；形若槁木；\n氣若霜雪。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "c9cf7140-ef28-4246-9dfd-51784cf615d7",
    "title": "菜根譚.md",
    "chapter_title": null,
    "content": "】\n◎狐眠敗砌，兔走荒臺，盡是當年歌舞之地；\n露冷黃花，煙迷衰草，悉屬舊時爭戰之場。\n盛衰何常？強弱安在？念此令人心灰！\n◎寵辱不驚，閒看庭前花開花落，去留無意，\n漫隨天外雲捲雲舒。\n\n## 第81页\n\n◎晴空朗月，何天不可翱翔？而飛蛾獨投夜\n燭；清泉綠竹，何物不可飲啄？而鴟鴞偏嗜\n腐鼠。噫！世之不為飛蛾鴟鴞者，幾何人\n哉？\n◎【游魚不知海，飛鳥不知空；凡民不知道。\n是以善體道者，身若魚鳥，心若海空，庶乎\n近焉！】\n◎『權貴龍驤；英雄虎戰。』以冷眼視之，\n如蠅聚羶，如蟻兢血。『是非蜂起；得失蝟\n興。』以冷情當之，如冶化金，如湯消雪。\n◎『真空不空；執相非真；破相亦非真。』\n問世尊如何發付？『在世出世；徇欲是苦；\n絕欲亦是苦。』聽吾儕善自修持！\n◎烈士讓千乘，貪夫爭一文，人品星淵也；\n\n## 第82页\n\n而好名不殊好利。天子營家國，乞人號饕餮，\n位分霄壤也；而焦思何異焦聲？",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "041b8252-a370-4139-94e9-0faa5ebf3739",
    "title": "菜根譚.md",
    "chapter_title": null,
    "content": "◎【見外境而迷者，繼踵競進；居怨府，蹈\n畏途，觸禍機，懵然不知。見內境而悟者，\n拂衣獨往；躋壽域，棲天真，養太和，翛然\n自得。高卑敻絕，何啻霄壤？】\n◎性天澄徹，即飢飧渴飲，無非康濟身心；\n心地沉迷，縱談禪演偈，總是播弄精魄。\n◎人心有真境，非絲非竹而自恬愉；不煙不\n茗而自清芬。須念淨境虛空，慮忘形釋，纔\n得以游衍真中。\n◎天地中萬物，人倫中萬情，世界中萬事，\n以俗眼觀，紛紛各異；以道眼觀，種種是常。\n何須分別？何須取捨？\n\n## 第83页\n\n◎纏脫只在自心。心了，則屠肆糟糠，居然\n淨土。不然，縱一琴，一鶴，一花，一竹，\n嗜好雖清，魔障終在。語云：『能休塵境為\n真境；未了僧家是俗家。』\n◎以我轉物者，得固不喜，失亦不憂，大地\n盡屬逍遙；以物役我者，逆固生憎，順亦生\n愛，一毫便生纏縛。\n◎試思未生之前，有何象貌？又思既死之後，\n有何景色？則萬念灰冷，一性寂然，自可超\n物外，而遊象先。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "bda38553-8ade-4a93-8dad-03c4ea74cd58",
    "title": "菜根譚.md",
    "chapter_title": null,
    "content": "◎優人傅粉調硃，效妍醜於毫端；俄而歌殘\n場罷，妍醜何存？奕者爭先競後，較雌雄於\n著手；俄而局盡子收，雌雄安在？\n◎把物未定，宜絕跡塵囂；使此心不見可欲\n而不亂，以澄吾靜體。操持既堅，又當混跡\n\n## 第84页\n\n風塵，使此心見可欲而不亂，以養吾圓機。\n◎喜寂厭喧者，往往避『人；』以求『靜。』\n不知意在無『人，』便成『我』相；心著於\n『靜，』便是『動』根。如何到得『人』『我』\n一空，『動』『靜』兩忘的境界？\n◎人生區福境，皆念想造成。故釋氏云：『利\n欲熾然，即是火坑，貪愛沈溺，便為苦海。\n一念清淨，烈燄成池；一念驚覺，航登彼岸。』\n念頭稍異，境界頓殊。可不慎哉？\n◎『繩鋸木斷；水滴石穿。』學道者須要努\n力。『水到渠成；瓜熟蒂落。』得道者一任\n天機。\n◎就一身了一身者，方能以萬物付萬物；還\n天下於天下者，方能出世間於世間。",
    "language": "zh",
    "source_file": "菜根譚.md",
    "source_type": "markdown"
  },
  {
    "id": "e3817b01-a829-4c15-9b7b-be6f4957e8b5",
    "title": "菜根譚.md",
    "chapter_title": null,
    "content": "## 第85页\n\n◎人生原是傀儡，只要把柄在手，一線不亂；\n卷舒自由，行止在我；一毫不受他人捉掇，\n便超此場中矣！\n◎【陸魚不忘濡沫，籠鳥不忘理翰，以其失\n常思返也。人失常而不思返，是魚鳥之不若\n也。】\n◎【為鼠常留飯；憐蛾紗罩燈。】古人此點\n念頭，是吾人一點生生之機。無此，即所謂\n土木形骸而已！\n◎世態有炎涼，而我無瞋喜；世味有濃淡，\n而我無欣厭；一毫不落世情窠臼，便是一在\n世出世法也。\n資料來源：儒釋道多元文化教育網 大家藝文天地轉載\n全書字數：19,419 字",
    "language": "zh",
    "source_file": "菜根譚.md",
    "source_type": "markdown"
  }
]