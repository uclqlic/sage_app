# 菜根譚


## 第1页

菜根譚
菜根譚目次
序
一、修省
二、應酬
三、評議
四、閒適
五、概論
菜根談原序
戊子之秋，七月既望，余以抱病在山，禁足
閱藏。適岫雲監院琮公由京來顧，出所刻菜
根談書，命余為序。且自言其略曰：『來琳
初受近圓，即詣西方講席，聽教於不翁老人。
參請之暇，老人私誡曰：「大德聰明過人，
應久在律席，調伏身心，遵五夏之制，熟三
聚之文，為菩提之本，作定慧之基。何急急
以聽教為哉？」居未幾，不善用心，失血莫
醫。自知法緣微薄，辭翁欲還岫雲。翁曰：

## 第2页

「善！察爾因緣在彼，當大有振作。但恐心
為事役，不暇研究律部。吾有一書，首題菜
根談，係洪應明著。其間有持身語，有涉世
語，有隱逸語，有顯達語，有遷善語，有介
節語，有仁語，有義語，有禪語，有趣語，
有學道語，有見道語：詞約意明，文簡理詣。
設能熟習沈玩而勵行之，其於語默動靜之間，
窮通得失之際，可以補過，可以進德，且近
於律，亦近於道矣。今授於爾，宜知珍重！」』
時雖敬諾拜受，究竟不喻其為藥石意也。厥
後歷理常住事務，俱忝要職。當空花之在前，
不識元由眼裏之翳；認水月以為真，豈知惟
是天垂之影。由是心被境遷，神為力耗，不
覺釀成大病。幸未及於盡耳！既微瘥間，無
以解鬱，因追憶往事，三復此書。乃悟從前
事事皆非，深有負於老人授書時之意焉！惜
是書行世已久，紙朽蟲蠹，原板無從稽得。
於是命工繕寫，重付刊刻，請弁言於首，啟
迪天下後世。俾見聞讀誦者，身體力行；勿

## 第3页

使如來琳老方知悔，徒自慚傷，是所望也！
一余聞琮公之說，撫卷歎曰：『夫洪應明者，
不知為何許人，其首命名題，又不知何所取
義，將安序哉？』竊擬之曰：『菜之為物，
日用所不可少，以其有味也。但味由根發，
故凡種菜者，必要厚培其根，其味乃厚。是
此書所說世味及出世味，皆為培根之論，可
弗重歟？又古人云：「性定菜根香。」夫菜
根，棄物也，如此書人多忽之，而菜根之香，
非性定者莫喻。如此書。唯靜心沈玩者，乃
能得旨。』是與，否與？既不能反質於原人，
聊將以俟教於來哲！即此為序。
時乾隆三十三年，中元節後三日，三山病夫
通理謹識。
菜根談
一 修省
◎欲做精金美玉的人品，定從烈火中鍛來。

## 第4页

思立掀天揭地的事功，須向薄冰上履過。
◎一念錯，便覺百行皆非；防之當如渡海浮
囊，勿容一針之罅漏。萬善全，始得一生無
愧；修之當如凌雲寶樹，須假眾木以撐持。
◎忙處事為，常向閒中先檢點，過舉自稀。
動時念想，預定靜裏密操持，非心自息。
◎為善，而欲自高勝人；施恩，而欲要名結
好；修業，而欲驚世駭俗；植節，而欲標異
見奇。此皆是善念中戈矛，理路上荊棘；最
易夾帶，最難拔除者也。須是滌盡渣滓，斬
絕萌芽，纔見本來真體。
◎能輕富貴，不能輕一輕富貴之心；能重名
義，又復重一重名義之念；是事境之塵氛未
掃，而心境之芥蒂未忘。此處拔除不淨，恐
石去而草復生矣！

## 第5页

◎紛擾固溺志之場，而枯寂亦槁心之地。故
學者當棲心元默，以甯吾真體；亦當適志恬
愉，以養吾圓機。
◎昨日之非不可留。留之，則根燼復萌，而
塵情終累乎理趣。今日之是不可執。執之，
則渣滓未化，而理趣反轉為欲根。
◎無事，便思有閑雜念想否？有事，便思有
粗浮意氣否？得意，便思有驕矜辭色否？失
意，便思有怨望情懷否，時時檢點，到得『從
多入少』『從有入無』處，纔是學問的真消
息。
◎士人有百折不回之真心，纔有萬變不窮之
妙用。
◎【非盤根錯節，何以別攻木之利器？非貫

## 第6页

石飲羽，何以明射虎之精誠？非顛沛橫逆，
何以驗操守之堅定？】
◎立業建功，事事要從實地著腳；若少慕聲
聞，便成偽果。講道修德，念念要從虛處立
基；若稍計功效，便落塵情。
◎身不宜於忙，而忙於閒暇之時，亦可儆惕
惰氣。心不可放，而放於收攝之後，亦可鼓
暢天機。
◎鐘鼓體虛，為聲聞而招撞擊，糜鹿性逸，
因豢養而受羈縻。可見『名』為招禍之本，
『欲』乃散志之媒，學者不可不力為掃除
也。
◎一念常惺，纔避去神弓鬼矢。纖塵不染，
方解開地網天羅。

## 第7页

◎一點不忍的念頭，是生民生物之根芽；一
段不為的氣節，是撐天撐地之柱石。故君子
於一蟲一蟻，不忍傷殘；一縷一絲，勿容貪
冒。便可為民物立命，天地立心矣。
◎撥開世上塵氣，胸中自無火炎冰競。消卻
心中鄙吝，眼前時有月到風來。
◎【進道忘勞，致遠乘千里之馬。窮理盡妙，
鉤深出重淵之魚。】
◎學者動靜殊操，喧寂異趣，還是鍛練未熟，
心神混淆故耳！須是操存涵養，定雲止水中，
有鳶飛魚躍的景象；風狂雨驟處，有波恬浪
盡的風光，纔見處一化齊之妙。
◎心是一顆明珠。以物欲障蔽之，猶明珠而
混以泥沙，其洗滌猶易；以情識襯貼之，猶
明珠而裝以銀黃，其滌除最難。故學者不患

## 第8页

垢病，而患潔病之難治；不畏事障，而畏理
障之難除。
◎軀殼的我，要看得破，則萬有皆空，而其
心常虛。虛則義理來居。性命的我，要認得
真，則萬理皆備，而其心常實。實則物欲不
入。
◎面上掃開十層甲，眉目纔無可憎，胸中滌
去數斗塵，語言方覺有味。
◎完得心上之本來，方可言了心。盡得世間
之常道，纔堪論出世。
◎我果為洪爐大治；何患頑金鈍錢之不可陶
鎔？我果為巨海長江；何患橫流污瀆之不能
容納？
◎白日欺人，難逃清夜之愧赧；紅顏失志，

## 第9页

空貽皓首之悲傷。
◎以積貨財之心積學問；以求功名之念求道
德；以愛妻子之心愛父母；以保爵位之策保
國家。出此入彼，念慮只差毫末；而超凡入
聖，人品且判星淵矣！人胡不猛然轉念哉？
◎立百福之基，只在一念慈祥；開萬善之門，
無如寸心挹損。
◎【恣口體，極耳目，與物消鑠；人謂樂，
而苦莫大焉。隳形骸，泯心智，不與物伍；
人謂苦，而樂莫至焉。是樂苦者，苦日深；
苦樂者，樂日化。】
◎塞得物欲之路，纔堪闢道義之門；弛得塵
俗之肩，方可挑聖賢之擔。
◎融得性情上偏私，便是一大學問；消得家

## 第10页

庭內嫌隙，便是一大經論。
◎功夫自難處做去者，如逆風鼓棹，纔是一
段真精神。學問自苦中得來者，似披沙獲金，
纔是一個真消息。
◎執拗者福輕；而圓融之人，其祿必厚。操
切者壽殀；而寬厚之士，其年必長。故君子
不言命，養性即所以立命。亦不言天，盡人
自可以回天。
◎才智英敏者，宜以學問攝其躁；氣節激昂
者，當以德性融其偏。
◎雲煙影裏現真身，始悟形骸為桎梏；禽鳥
聲中聞自性，方知情識是戈矛。
◎人欲從初起剪除，便似新蒭遽斬，其工夫
極易。天理自乍明時充拓，便如塵鏡復磨，

## 第11页

其光彩更新。
◎一勺水，便具四海水味，世法不必盡嘗；
千江月，總是一輪月光，心珠宜當獨朗。 ◎
得意處，論地談天，俱是水底撈月，拂意時，
吞冰嚙雪，纔為火內栽蓮。
◎事理因人言而悟者，有悟還有迷，總不如
自悟之了了；意興從外境而得者，有得還有
失，總不如自得之休休。
◎情之同處即為性，含情則性不可見；欲之
公處即為理，舍欲則理不可明。故君子不能
滅情，惟事平情而已；不能絕欲，惟期寡慾
而已。
◎【言行相顧，心跡相符；始終不二，幽明
無間，易世俗所難，緩時流之急；裝身於千
古聖賢之列，不屑為隨波逐浪之人。】

## 第12页

◎欲遇變而無倉忙，須向常時念念守得定；
欲臨死而無貪戀，須向生時事事看得輕。 ◎
【塵許栴檀徹底香，勿以微善而起略退之念；
毫端鳩血同體毒，莫以細惡而萌無傷之芽。】
◎一念過差，足喪生平之善；終身檢飭，難
蓋一事之愆。
◎從五更枕席上，參勘心體，氣未動，情未
萌，纔見本來面目。向三時飲食中，諳練世
味；濃不欣，淡不厭，方為切實工夫。
二 應酬
◎操存要有真宰。無真宰，則遇事便倒，何
以植頂天立地之砥柱？應用要有圓機。無圓
機，則觸物有礙，何以成旋乾轉坤之經綸？
◎士君子之涉世，於人不可輕為喜怒。喜怒

## 第13页

輕，則心腹肝膽，皆為人所窺。於物不可重
為愛憎。愛憎重，則意氣精神，悉為物所制。
◎倚高才而玩世，背後須防射影之蟲；飾厚
貌以欺人，面前恐有照膽之鏡。
◎心體澄澈，常在明鏡止水之中，則天下自
無可厭之事；意氣和平，常在麗日光風之內，
則天下自無可惡之人。
◎當是非邪正之交，不可少遷就；少遷就，
則失從違之正。值利害得失之會，不可太分
明；太分明，則起趨避之私。
◎蒼蠅附驥，捷則捷矣，難辭處後之羞；蔦
蘿依松，高則高矣，未免仰攀之恥。所以君
子寧以風霜自挾，毋為魚鳥親人。
◎好醜心太明，則物不契；賢愚心太明，則

## 第14页

人不親。士君子須是內精明，而外渾厚；便
好醜兩得其平，賢愚共受其益，纔是生成的
德量。
◎伺察以為明者，常因明而生暗，故君子以
恬養智。奮迅以為速者，多因速而致遲，故
君子以重持輕。
◎士居子濟人利物，宜居其實，不宜居其名。
居其名，則德損。士大夫憂國為民，當有其
心，不當有其語。有其語，則毀來。
◎【平居息欲調身，臨大節則達生委命；齊
家量入為出，徇大義則芥視千金。】
◎遇大事矜持，小事必縱弛；處明庭檢飾者，
暗室必放逸。君子只是一個念頭持到底，自
然臨小事如臨大敵，坐密室若坐通衢。

## 第15页

◎使人有面前之譽，不若使其無背後之毀；
使人有乍交之歡，不若使其無久處之厭。
◎善啟迪人心者，當因其所明而漸通之，毋
強開其所閉；善移易風化者，當因其所易而
漸反之，毋輕矯其所難。
◎彩筆描空，筆不落色，而空亦不受染；利
刀割水，刀不損鍔，而水亦不留痕。得此意
以持身涉世，感與應俱適，心與境兩忘矣。
◎【長袖善舞，多錢能買，漫衒附魂之伎倆；
孤槎濟川，隻騎解圍，纔是出格之奇雄。】
◎己之情欲不可縱，當用逆之之法以制之，
其道只在一『忍』字；人之情欲不可拂，當
用順之之法以調之，其道只在一『恕』字。
今人皆恕以適己，而忍以制人，毋乃不可
乎？

## 第16页

◎好察非明，能察能不察之謂明；必勝非勇，
能勝能不勝之謂勇。
◎隨時之內善救時，若和風之消酷暑；混俗
之中能脫俗，似淡月之映輕雲。
◎思人世而有為者，須先領得世外風光；否
則無以脫垢濁之塵緣。思出世而無染者，須
先諳盡世中滋味；否則無以持空寂之苦趣。
◎與人者，與其易疏于終，不若難親于始；
御事者，與其巧持于後，不若拙守于前。
◎酷烈之禍，多起于玩忽之人；盛滿之功，
當敗于細微之事。故語云：『人人道好，須
防一人著惱；事事有功，須防一事不終。』
◎【不虞之譽不必喜，求全之毀何須辭？自

## 第17页

反有愧，既無怨於他人；自反無愆，更何嫌
乎眾口？】
◎功名富貴，直從滅處觀究竟，則貪戀自輕；
橫逆困窮，直從起處究由來，則怨尤自息。
◎宇宙內事，要力擔當，又要善擺脫。不擔
當，則無經世之事業；不擺脫，則無出世之
襟期。
◎待人而留有餘不盡之恩禮，則可以維繫無
厭之人心；御事而留有不盡之才智，則可以
提防不測之事變。
◎了心自了事，猶根拔而草不生；逃世不逃
名，似羶存而蚋仍集。
◎仇邊之弩易避，而恩裏之戈難防；苦時之
坎易逃，而樂處之阱難脫。

## 第18页

◎【拖泥帶水之累，病根在一『戀』字；隨
方逐圓之妙，便宜在一『耐』字。】
◎羶穢則蠅蚋叢嘬，芳馨則蜂蝶交侵，故君
子不作垢業，亦不立芳名。只是元氣渾然，
圭角不露，便是持身涉世一安樂窩也。
◎從靜中觀物動，向閒處看人忙，纔得超塵
脫俗的趣味；遇忙處會偷閒，處鬧中能取靜，
便是安身立命的工夫。
◎邀千百人之歡，不如釋一人之怨；希千百
事之榮，不如免一事之醜。
◎落落者難合亦難分，欣欣者易親亦易散。
是以君子甯以剛方見憚，毋以媚悅取容。
◎意氣與天下相期，如春風之鼓暢庶類，不

## 第19页

宜存半點隔閡之形。肝膽與天下相照，似秋
月之洞徹群品，不可作一毫曖昧之狀。
◎仕途雖赫弈，常思林下的風味，則權勢之
念自輕；世途雖紛華，常思泉下的光景，則
利欲之心自淡。
鴻未至先援弓，兔已亡再呼犬，總非當機作
用；風息時休起浪，岸到處便離船，纔是了
手工夫。
◎從熱鬧場中，出幾句清冷言語，便掃除無
限殺機；向寒微路上，用一點赤熱心腸，自
培植許多生意。
◎【師古不師今，捨舉世共趨之轍；依法不
依人，遵時豪恥問之塗。】
◎隨緣便是遣緣，似舞蝶與飛花共適；順事

## 第20页

自然無事，若滿中偕盂水同圓。
◎淡泊之守，須從濃艷場中試來；鎮定之操，
還向紛紜境上勘過。不然，操持未定，應用
未圓，恐一臨機登壇，而上品禪師，又成一
下品俗士矣。
◎【求見知於人世易，求真知於自己難；求
粉飾於耳目易，求無愧於隱微難。】
◎廉所以戒貪，我果不貪，又何必標一廉名，
以求貪夫之側目；讓所以戒爭，我果不爭，
又何必立一讓字，以致暴客之彎弓。
◎無事常如有事時提防，纔可以彌意外之變；
有事常如無事時鎮定，方可以消局中之危。
◎處世而欲人感恩，便為斂怨之道；遇事而
為人除害，即是導利之機。

## 第21页

◎持身如泰山九鼎，凝然不動，則愆尤自少；
應事若流水落花，悠然而逝，則趣味常多。
◎【口裏聖賢，心中戈劍，勸人而不勸己，
名為掛榜修行；獨慎衾影，陰惜分寸，競處
而復競時，纔是有根學問。】
◎君子嚴如介石，而畏其難親；鮮不以明珠
為怪物，而起按劍之心。小人滑如脂膏，而
喜其易合；鮮不以毒螫為甘飴，而縱染指之
欲。
◎遇事只一味鎮定從容，縱紛若亂絲，終當
就緒，待人無半毫矯偽欺隱，雖狡如山鬼，
亦自獻誠。
◎肝腸煦若春風，雖囊乏一文，還憐煢獨；
氣骨清如秋水，縱家徒四壁，終傲王公。

## 第22页

◎討了人事的便宜，必受天道的虧；貪了世
味的滋益，必招性分的損。涉世者宜審擉之，
慎毋貪黃雀而墜深井，舍隋珠而彈飛禽也！
◎費千金而結納賢豪，孰如傾半瓢之粟，而
濟飢餓之人？構千楹而招來賓客，孰若葺數
椽之茅，以庇孤寒之士？
◎解鬥者助之以威，則怒氣自平；懲貪者濟
之以欲，則利心反淡。所謂因其勢而利導之，
亦救時應變一權宜法也。
◎市恩，不如報德之為厚；雪忿，不若忍恥
之為高；要譽，不如逃名之為適；矯情，不
若直節之為真。
◎救既敗之事者，如馭臨崖之馬，休輕策一
鞭；圖垂成之功者，如挽上灘之舟，莫少停

## 第23页

一棹。
◎先達笑彈冠，休向侯門輕曳裾；相知猶按
劍，莫從世路暗投珠。
◎楊修之軀，見殺于曹操，以露己之長也；
韋誕之墓，見伐于鐘繇，以秘己之美也。故
哲士多匿采以韜光，至人常遜美而公善。
◎少年之人，不患其不奮迅；常患以奮迅而
成鹵莽，故當抑其躁心。老成之人，不患其
不持重；常患以持重而成退縮，故當振其惰
氣。
◎望重縉紳，怎似寒微之頌德？朋來海宇，
何如骨肉之孚心？
◎舌存常見齒亡，剛強終不勝柔弱；戶朽未
聞樞蠹，偏執豈能及圓融？

## 第24页

三 評議
◎物莫大于天地日月，而子美云：『日月籠
中鳥，乾坤水上萍。』事莫大于揖遜征誅，
而康節云：『唐虞揖遜三杯酒，湯武誅一局
棋。』人能以此胸襟眼界，吞吐六合，上下
千古；事來如漚生大海，事去如影滅長空。
自經綸萬變，而不動一塵矣！
◎【尼山以富貴不義，視如浮雲；漆園謂真
性之外，皆為塵垢。夫如是，則悠悠之事，
何足介意？】
◎君子好名，便起欺人之念；小人好名，猶
懷畏人之心。故人而皆好名，則開詐善之門；
使人而不好名，則絕為善之路。此譏好名者，
當審責夫君子，不當過求于小人也。
◎大惡多從柔處伏，哲士須防綿裏之針；深

## 第25页

仇常自愛中來，達人宜遠刀頭之蜜。
◎持身涉世，不可隨境而遷。須是大火流金，
而清風穆然；嚴霜殺物，而和氣藹然；陰霾
翳空，而慧日朗然；洪濤倒海，而砥柱屹然；
方是宇宙內的真人品。
◎『愛』是萬緣之根，當知割捨；『識』是
眾欲之本，要力掃除。
◎作人要脫俗，不可存一矯俗之心；應世要
隨時，不可起一趨時之念。
◎寧有求全之毀，不可有過情之譽；寧有無
妄之災，不可有非分之福。
◎毀人者不美；而受人毀者，遭一番訕謗，
便加一番修省，可以釋冤而增美。欺人者非
福；而受人欺者，遇一番橫逆，便長一番器

## 第26页

宇，可以轉禍而為福。
夢裏懸金佩玉，事事逼真，睡去雖真覺後假；
閒中演偈談元，言言酷似，說來雖是用時
非。
◎天欲禍人，必先以微福驕之；所以福來不
必喜，要看他會受。天欲福人，必先以微禍
儆之；所以禍來不必憂，要看他會救。
◎榮與辱共蒂，厭辱何須求榮？生與死同根，
貪生不必畏死。
◎【非理外至，當如逢虎而深避，勿恃格獸
之能；妄念內興，且擬探湯而疾禁，莫縱染
指之欲！】
◎作人只是一味率真，縱跡雖隱還顯；存心
若有半毫未淨，事為雖公亦私。

## 第27页

◎鷯占一枝，反笑鵬心奢侈，兔營三窟，轉
嗤鶴壘高危。智小者，不可以謀大；趣卑者，
不可與談高。信然矣！
◎貧賤驕人，雖涉虛矯，還有幾分俠氣；英
雄欺世，縱似揮霍，全沒半點真心。
◎糟糠不為彘肥，何事偏貪鉤下餌？錦綺豈
因犧貴，誰人能解籠中囮？（音訛）
◎【大千沙界，尚為空裏之空名；鉅萬金錢，
固是末中之末事。非上上智，無了了心。】
◎琴書詩畫，達士以之養性靈，而庸夫徒賞
其跡像；山川雲物，高人以之助學識，而俗
子徒玩其光華。可見事物無定品，隨人識見
以為高下；故讀書窮理，要以識趣為先。

## 第28页

◎美女不尚鉛華，似疏梅之映淡月；禪師不
落空寂，若碧沼之吐青蓮。
◎廉官多無後，以其太清也；癡人每多福，
以其近厚也。故君子雖重廉介，不可無含垢
納污之雅量；雖戒癡頑，亦不必有察淵洗垢
之精明。
◎『密』則神氣拘逼，『疏』則天真爛漫。
此豈獨詩文之工拙，從此分哉？吾見周密之
人，純用機巧；疏狂之士，獨任性真。人心
之生死，亦於此判也！
◎翠篠傲嚴霜，節縱孤高，無傷沖雅；紅蕖
秋水，色雖艷麗，何損清修？
◎貧賤所難，不難在砥節，而難在用情；富
貴所難，不難在推恩，而難在好禮。

## 第29页

◎簪纓之士，常不及孤寒之子，可以抗節致
忠；廟堂之士，常不及山野之夫，可以料事
燭理。何也？彼以濃艷損志，此以淡泊全真
也。
◎榮寵傍邊辱等待，不必揚揚！困窮背後福
跟隨，何須戚戚？
◎古人閒適處，今人卻忙過一生；古人實受
處，今人反虛度一世。總是耽空逐妄，看個
色身不破，認個法身不真耳！
◎芝草無根，醴無源，志士當勇奮翼；彩雲
易散，琉璃脆，達人當早回頭！
◎少壯者，事事當用意，而意反輕；徒泛泛
作水中鳧而已，何以振雲霄之翮！衰老者，
事事宜忘情，而情反重；徒碌碌為轅下駒而
已，何以脫韁鎖之身？

## 第30页

◎帆只揚五分，船便安；水只注五分，器便
穩。如韓信以勇略震主被擒，陸機以才名冠
世見殺，霍光敗于權勢逼君，石崇死于財賦
敵國，皆以十分取敗者也。康節云：『飲酒
莫教成酩酊；看花慎勿至離披！』旨哉言
乎！
◎附勢者，如寄生依木，木伐而寄生亦枯；
竊利者，如蠳虰盜人，人死而蠳虰亦滅。始
以勢利害人，終以勢利自斃。勢利之為害也，
如是夫！
◎失血于杯中，堪笑猩猩之嗜酒；為巢于幕
上，可憐燕燕之偷安？
◎鶴立雞群，可謂超然無侶矣。然進而觀于
大海之鵬，則渺然自小；又進而求之九霄之
鳳，則巍乎莫及。所以至人常若無若虛，而

## 第31页

盛德多不矜不伐也。
◎【『鉛刀』只有一割能，莫認偶爾之效，
輒寄調鼎之責；『干將』不便如錐用，勿以
暫時之拙，全沒倚天之才。】
◎貪心勝者，逐獸而不見泰山在前；彈雀而
不知深井在後。疑心勝者，見弓影而驚杯中
之蛇；聽人言而信市上之虎。人心一偏遂視
有為無，造無作有。如此，心可妄動乎哉？
◎蛾撲火，火焦蛾，莫謂禍生無本；果種花，
花結果，須知福至有因。
◎車爭險道，馬騁先鞭，到敗處未免噬臍；
粟喜堆山，金誇過斗，臨行時還是空手。
◎花逞春光，一番雨，一番風，催歸塵土；
竹堅雅操，幾朝霜，幾朝雪，傲就琅玕。

## 第32页

◎富貴是無情之物，看得他重，他害你越大；
貧賤是耐久之交，處得他好，他益你反深。
故貪商羽而戀金谷者，竟被一時之顯戮；樂
簞瓢而甘敝縕者，終享千載之令名。
◎鴿惡鈴而高飛，不知斂翼而鈴自息；人惡
影而疾走，不知處陰而影自滅。故愚夫徒疾
走高飛，而平地反為苦海；達士知處陰斂翼，
而巉巖亦是坦途。
◎秋蟲春鳥，共暢天機，何必浪生悲喜？老
樹新花，同含生意，胡為妄別媸妍？
◎【已嚮其利者為有德，柳蹠之腹心；巧飾
其貌者無實行，優孟之流風。】
◎多栽桃花少栽荊，便是開條福路；不積詩
書偏積貨，還如築箇禍基。

## 第33页

◎【習偽智，矯性徇時；損天真取世資考至
人所弗為也！】
◎萬境一轍，原無地著個窮通；萬物一體，
原無處分個彼我。世人迷真逐妄，乃向坦途
上，自設一坷坎；從空洞中，自築一藩籬。
良足慨哉。
◎大聰明的人，小事必朦朧；大懵懂的人，
小事必伺察。蓋伺察乃懵懂之根，而朦朧正
聰明之窟也。
◎大烈鴻猷，常出悠閒鎮定之士，不必忙忙！
休徵景福，多集寬洪長厚之家，何須瑣瑣？
◎貧士可濟人，纔是性天中惠澤；鬧場能學
道，方為心地上工夫。

## 第34页

◎人生只為『欲』字所累，便如馬，如牛，
聽人羈絡；為鷹，為犬，任物鞭笞。若果一
念清明，淡然無欲；天地也不能轉動我，鬼
神也不能役使我。況一切區區事物乎！
◎貪得者，身富而心貧；知足者，身貧而心
富；居高者，形逸而神勞；處下者，形勞而
神逸；孰得。孰失？孰幻，孰真？達人當自
辨之！
◎眾人以順境為樂，而君子樂自逆境中來；
眾人以拂意為憂，而君子憂從快意處起。蓋
眾人憂樂以情，而君子憂樂以理也。
◎『謝豹』覆面，猶知自愧；『唐鼠』易腸，
猶知自悔。蓋『愧』『悔』二字，乃吾人去
惡遷善之門，起死回生之路也。人生若無此
念頭，便是既死之寒灰，已枯之槁木矣！何
處討些生理？

## 第35页

『謝豹』即是杜鵑，性好覆面，梁州有唐仙
人鼠，一月三易其腸，謂之『唐鼠』。借以
譬喻，非真能愧悔也。
◎異寶奇珍，俱是必爭之器；瑰節奇行，多
冒不祥之名。總不若尋常歷履，易簡行藏；
可以完天地渾噩之真，享民物和平之福。
◎福善不在杳冥，即在食息起居處牖其衷；
禍淫不在幽渺，即在動靜語默間奪其魄。可
見人之精爽，常通于天；天之威命，即寓于
人。天人豈相遠哉？
四 閒適
◎晝閒人寂，聽數聲鳥語悠揚，不覺耳根盡
徹；夜靜天高，看一片雲光舒卷，頓令眼界
俱空。

## 第36页

◎世事如棋局，不著的纔是高手；人生似瓦
盆，打破了方見真空。
◎龍可豢，非真龍；虎可搏，非真虎。故爵
祿可餌榮進之輩，決難籠淡然無欲之人；鼎
鑊可及寵利之流，必不可加飄然遠引之士。
◎一場閒富貴，狠狠爭來，雖得還是失；百
歲好光陰，忙忙過了，縱壽亦為殀。
◎高車嫌地僻，不如魚鳥解親人；駟馬喜門
高，怎似鶯花能避俗？
◎紅燭燒殘，萬念自然灰冷；黃梁夢破，一
身亦似雲浮。
◎千載奇逢，無如好書良友；一生清福，只
在婉茗爐煙。

## 第37页

◎蓬茅下誦詩讀書，日日與聖賢晤語；誰云
貧是病？樽罍邊幕天席地，時時共造化氤氤，
孰謂醉非禪。
◎困來穩睡落花前，天地即為衾枕；機息坐
忘磐石上，古今盡屬蜉蝣。
◎昂藏老鶴雖飢，飲啄猶閒，肯同雞鶩之營
營競食？偃蹇寒松縱老，丰標自在，豈似桃
李之灼灼爭妍？
◎吾人適志于花柳爛縵之時，得趣于笙歌騰
沸之處；乃是造化之幻境，人心之蕩念也！
須從木落草枯之後，向聲希味淡之中，覓得
一些消息，纔是乾坤的橐籥，人物的根宗。
◎靜處觀人事，即伊呂之勳庸，夷齊之節義，
無非大海浮漚；閒中玩物情，雖木石之偏枯，
鹿豕之頑蠢，總是吾性真如。

## 第38页

◎花開花謝春不管，拂意事休對人言；水媛
水寒魚自知，會心處還期獨賞。
◎【啄食之翼，善驚畏而迅飛，常虞繫捕之
奄及；涉境之心，宜憬覺而疾止，須防流宕
之忘歸。】
◎閒觀撲紙蠅，笑癡人自生障礙；靜睹競巢
鵲，嘆傑士空逞英雄！
◎看破有盡身軀，萬境之塵緣自息；悟入無
懷境界，一輪之心月獨明。
◎土床石枕冷家風，擁衾時，魂夢亦爽；麥
飯豆羹淡滋味，放箸處，齒頰猶香。
◎談紛華而厭者，或見紛華而喜；語淡泊而
欣者，或處淡泊而厭。須掃除濃淡之見，滅

## 第39页

卻欣厭之情；纔可以忘紛華，而甘淡泊也。
◎『鳥驚心，花濺淚』，懷此熱肝腸，如何
領取冷風月？『山寫照，水傳神』，識吾真
面目，方可擺脫幻乾坤！
◎『富貴的一世寵榮，到死時反增了一個「戀」
字，如負重擔；貧賤的一世清苦，到死時反
脫了一個「厭」字，如釋重枷』。人誠想念
到此，當急回貪戀之首，而猛舒愁苦之眉
矣！
◎『人之有生也，如太倉之粒米；如妁目之
電光；如懸崖之朽木；如逝海之巨波』。知
此者，如何不悲？如何不樂？如何看他不破，
而懷貪生之慮？如何看他不重，而貽虛生之
羞？
◎【浮生可見，如夢幻泡影，雖有象而終無；

## 第40页

妙本難窮，謂真信靈明，雖無象而常有。】
◎鷸蚌相持，兔犬共斃，冷覷來令人猛氣全
消；鷗鳧共浴，鹿豕同眠，閒觀去使我機心
頓息！
◎『迷』則樂境成苦海，如水凝為冰；『悟』
則苦海為樂境，猶冰渙作水。可見苦樂無二
境，迷悟非兩心，只在一轉念間耳！
◎遍閱人情，始識疏狂之足貴；備嘗世味，
方知淡泊之為真！
◎地闊天高，尚覺鵬程之窄小；雲深松老，
方知鶴夢之悠閒！
◎兩個空拳握古今，握住了還當放手；一條
竹杖擔風月，擔到時也要息肩！

## 第41页

◎階下幾點飛翠落紅，收拾來無非詩料；窗
前一片浮青映白，悟入處盡是禪機！
◎忽睹天際彩雲，常疑好事皆虛事；再觀山
中古木，方信閒人是福人。
◎東海水，曾聞無定波，世事何須扼腕？北
邙山，未省留閒地，人生且自舒眉！
◎天地尚無停息，日月且有盈虧；況區區人
世，能事事圓滿而時時暇逸乎？只是向忙裏
偷閒，遇缺處知足，則操縱在我，作息自如。
即造物不得與之論勞逸，較虧盈矣！
◎【心游環瑋之編，所以慕高遠；自想清曠
之域，聊以淡繁華。於道雖非大成，於理亦
為小補。】
◎霜天聞鶴唳，雪夜聽雞鳴，得乾坤清純之

## 第42页

氣；晴空看鳥飛，活水觀魚戲，識宇宙活潑
之機。
◎閒烹山茗聽瓶聲，爐內識陰陽之理；漫履
楸枰觀局戲，手中悟生殺之機。
◎芳菲園圃看蜂忙，覷破幾般塵情世態；寂
寞衡茅觀燕寢，引起一種冷趣幽思。
◎會心不在遠，得趣不在多。盆池拳石間，
便居然有萬里山川之勢；片言隻語內，便宛
然見千古聖賢之心。纔是高士的眼目，達人
的胸襟！
◎心與竹俱空，問是非何處著腳？念同山共
靜，知憂喜無由上眉。
◎趨炎雖暖，暖後便覺寒威；食蔗能甘，甘
餘便生苦趣。何似養志於清修，而炎涼不涉；

## 第43页

棲心於淡泊，而甘苦俱忘；其自得為更多
也？
◎席擁飛花落絮，坐林中錦繡團裀；爐烹白
雪清冰，熬天上玲瓏液髓。
◎逸態閒情，惟期自尚，何事外修邊幅？清
標傲骨，不願人憐，無勞多費胭脂？
◎天地景物，如山間之空翠；水上之漣漪；
潭中之雲影；草際之煙光；月下之花容；風
中之柳態。若有若無，半真半幻；最足以悅
人心目，而豁人性靈。真天地間一妙境也！
◎『樂意相關禽對語；生香不斷樹交花』。
此是無彼無此的真機。『野色更無山隔斷；
天光常與水相連』。此是徹上徹下的真境。
吾人時時以此景象注之心目；何患心思不活
潑，氣象不寬平？

## 第44页

◎鶴唳雪月霜天，想見屈大夫獨醒之激烈；
鷗眠春風暖日，會知陶處士醉裏之風流。
◎黃鳥情多，常向夢中喚騷客；白雲意懶，
偏來僻處媚幽人。
◎棲遲蓬戶，耳目雖拘，而神情自曠；結納
山翁，儀文雖略，而意念常真。
◎滿堂清風滿几月，坐中物物見天心；一溪
流水一山雲，行處時時觀妙道。
◎炰鳳烹龍，放箸時與齎鹽無異；懸金佩玉，
成灰處共瓦礫何殊？
◎掃地白雲來，纔著工夫便起障；鑿池明月
入，能空境界自生明。

## 第45页

◎造化喚作『小兒』，切莫受渠戲弄；天地
原為『大塊』須要任我爐錘！
◎想到白骨黃泉，壯士之肝腸自冷；坐老清
溪碧嶂，俗流之胸次亦開。
◎夜眠八尺，日噉三升，何須百般計較？書
讀五車，才分八斗，未聞一日清閒！ 五 概
論
◎君子之心事，天清日白，不可使人不知；
君子之才華，玉韞珠藏，不可使人易知。
◎耳中常聞逆耳之言，心中常有拂心之事，
纔是進德修行的砥石。若言言悅耳，事事快
心，便把此生埋在鴆毒中矣！
◎疾風怒雨，禽鳥戚戚；霽月光風，草木欣
欣。可見天地不可一日無和氣，人心不可一

## 第46页

日無喜神。
◎醲肥辛甘非真味，真味只是淡；神奇卓異
非至人，至人只是常。
◎夜深人靜，獨坐觀心，始知妄窮而真獨露，
每於此中得大機趣。既覺真現而妄難逃，又
於此中得大慚悔！
◎恩裏由來生害，故快意時須早回頭，敗後
或反成功，故拂心處切莫放手！
◎藜口莧腸者，多冰清玉潔；袞衣玉食者，
甘婢膝奴顏。蓋志以淡泊明，而節從肥甘喪
矣！
◎面前的田地要放得寬，使人無不平之嘆；
身後的惠澤要流得長，使人有不匱之思。

## 第47页

◎路徑窄處，留一步與人行；滋味濃的，減
三分讓人食。此是涉世一極樂法。
◎作人無甚高遠的事業，擺脫得俗情，便入
名流。為學無甚增益的工夫；滅除得物累，
便臻聖境。
◎寵利毋居人前，德業毋落人後；享受毋踰
分外，修持毋減分中。
◎處世讓一步為高，退步即進步的張本；待
人寬一分是福，利人實利己的根基。
◎蓋世的功勞，當不得一個『矜』字；彌天
的罪過，當不得一個『改』字。
◎完名美節不宜獨任，分些與人，可以遠害
全身；辱行污名不宜全推，引些歸己，可以
韜光養德。

## 第48页

◎事事要留個有餘不盡的意思，使造物不能
忌我，鬼神不能損我；若業必求滿，功必求
盈者；不生內變，必招外憂。
◎家庭有個真佛，日用有種真道，人能誠心
和氣，愉色婉言，使父母兄弟間形體兩釋，
意氣交流，勝於調息觀心萬倍矣。
◎【抗心希古，雄節邁倫；窮且彌堅，老當
益壯。】
◎【脫落儔侶，如獨象之行蹤；超騰風雲，
若大龍之起舞！】
◎攻人之惡毋太嚴，要思其堪受；教人以善
毋過高，當使其可從。
◎糞蟲至穢變為蟬，而飲露於秋風；腐草無

## 第49页

光化為螢，而耀采於夏月。故知潔常自污出，
明每從暗生也。
◎矜高倨傲無非客氣，降伏得客氣下，而後
正氣伸；情欲意識盡屬妄心，消殺得妄心盡，
而後真心現。
◎飽後思味，則濃淡之境都消；色後思淫，
則男女之見盡絕。故人當以事後之悔悟，破
臨事之癡迷；則性定而動無不正。
◎居軒冕之中，不可無山林的氣味；處林泉
之下，須要懷廊廟的經綸！
◎處世不必徼功，無過便是功；與人不要感
德，無怨便是德。
◎憂勤是美德，太苦則無以適性怡情；淡泊
是高風，太枯則無以濟人利物。

## 第50页

◎事窮勢蹙之人，當原其初心；功成行滿之
士，要觀其末路。
◎富貴家宜寬厚而反忌剋；是富貴而貧賤，
其行如何能享？聰明人宜歛藏而反炫燿；是
聰明而愚懵，其病如何不敗？
◎人情反覆，世路崎嶇。行不去，須知退一
步之法；行得去，務加讓三分之功。
◎待小人不難於嚴，而難於不惡；待君子不
難於恭，而難於有禮。
寧守渾噩而黜聰明，留些正氣還天地；寧謝
紛華而甘淡泊，遺個清名在乾坤。
◎降魔者先降其心，心伏，則群魔自退；馭
橫者先馭其氣，氣平，則外橫不侵。

## 第51页

◎養子弟如養閨女，最要嚴出入，謹交遊；
若一接近匪人，是清淨田中，下一不淨的種
子，便終身難植嘉苗矣！
◎欲路上事，毋樂其便而姑為染指；一染指，
便深入萬仞。理路上事，毋憚其難而稍為退
步；一退步，便遠隔千山。
◎念頭濃者，自待厚，待人亦厚，處處皆厚；
念頭淡者，自待薄，待人亦薄，事事皆薄。
故君子居常嗜好，不可太濃艷，亦不宜太枯
寂。
◎彼富我仁，彼爵我義，君子故不為君相所
牢籠；人定勝天，志一動氣，君子亦不受造
化之陶鑄。
◎立身不高一步立，如塵裏振衣，泥中濯足，

## 第52页

如何超達？處世不退一步處，如飛蛾投燭，
羝羊觸藩，如何解脫？
◎學者要收拾精神，並歸一處。如修德而留
意於事功名譽，必無實詣，讀書而寄興於吟
詠風雅，定不深心。
◎人人有個大慈悲，維摩屠劊無二心也；處
處有種真趣味，金屋茅簷非兩地也！只是欲
閉情封，當面錯過，便咫尺千里矣！
◎進德修行，要個木石的念頭，若一有欣羨，
便趨欲境；濟世經邦，要段雲水的趣味，若
一有貪著，便墮危機。
◎肝受病，則目不能視；腎受病，則耳不能
聽。病受於人所不見，必發於人所共見。故
君子欲無得罪於昭昭，先無得罪於冥冥。

## 第53页

◎福莫福於少事，禍莫禍於多心。惟省事者，
方知少事之為福；唯平心者，始知多心之為
禍。
◎處治世宜方；處亂世當圓；處叔季之世，
當方圓並用。待善人宜寬；待惡人宜嚴；待
庸眾之人，宜寬嚴互存。
◎我有功於人不可念，而過則不可不念；人
有恩於我不可忘，而怨則不可不忘。
◎心地乾淨方可讀書學古。不然，見一善行，
竊以濟私；聞一善言，假以覆短。是又藉寇
兵而齎盜糧矣。
◎奢者富而不足，何如儉者貧而有餘？能者
勞而伏怨，何如拙者逸而全真？
◎讀書不見聖賢，如鉛槧傭；居官不愛子民，

## 第54页

如衣冠盜；講學不尚躬行，如口頭禪；立業
不思種德，如眼前花。
◎人心有部真文章，都被殘編斷簡封固了；
有部真鼓吹，都被歌艷舞湮沒了。學者須掃
除外物，直覓本來，纔有個真受用。
◎苦心中，常得悅心之趣；得意時，便生失
意之悲。
◎『富貴名譽』，自道德來者，如山林中花，
自是舒徐繁衍，自功業來者，如盆檻中花，
便有遷徙廢興；若以權力得者，其根不植，
甚萎可立而待矣。
◎棲守道德者，寂寞一時；依阿權勢者，淒
涼萬古。達人觀物外之物，思身後之身；寧
受一時之寂寞，毋取萬古之淒涼。

## 第55页

◎春至時和，花尚鋪一段好色，鳥且轉幾句
好音。士君子幸列頭角，復遇溫飽，不思立
好言，行好事；雖是在世百年，恰似未生一
日。
◎學者有段競業的心思，又要有段瀟灑的趣
味；若一味歛束清苦，是有秋殺無春生，何
以發育萬物？
◎真廉無廉名，立名者正所以為貪；大巧無
巧術，用術者乃所以為拙。
◎心體光明，暗室中有青天；念頭暗昧，白
日下有厲鬼。
◎人知名位為樂，不知無名無位之樂為最真；
人知飢寒為憂，不知不飢不寒之憂為更甚。
◎為惡而畏人知，惡中猶有善路；為善而急

## 第56页

人知，善處即是惡根。
◎天之機緘不測，抑而伸，伸而抑，皆是播
弄英雄，顛倒豪傑處。君子只是逆來順受，
居安思危，天亦無所用其伎倆矣！
◎福不可徼，養喜神以為招福之本；禍不可
避，去殺機以為遠禍之方。
◎十語九中，未必稱奇；一語不中，則愆尤
駢集。十謀九成，未必歸功；一謀不成，則
訾議叢興。君子所以寧默，毋躁；寧拙，毋
巧。
◎天地之氣，暖則生，寒則殺。故性氣清冷
者，受享亦涼薄；唯氣和心煖之人，其福亦
厚，其澤亦長。
天理路上甚寬，稍游心胸中，便覺廣大宏朗；

## 第57页

人欲路上甚窄，纔寄跡眼前，俱是荊棘泥
塗。
一苦一樂相磨練，練極而成福者，其福始久；
一疑一信相參勘，勘極而成知者，其知始
真。
地之穢者多生物，水之清者常無魚。故君子
當存含垢納污之量，不可持好潔獨行之操。
◎泛駕之馬，可就馳驅；躍冶之金，終歸型
範。只一優游灴振，便終身無個進步。白沙
云：『為人多病未足羞，一生無病是吾憂。』
真確實論也。
◎人只一念貪私，便銷剛為柔；寒智為昏；
變恩為慘；染潔為污；壞了一生人品。故古
人以不貪為寶，所以度越一生。

## 第58页

◎耳目見聞為外賊；情欲意識為內賊。只是
主人公惺惺不昧，獨坐中堂，賊便化為家人
矣。
◎圖未就之功，不如保已成之業；悔既往之
失，亦要防將來之非。
◎氣象要高曠，而不可疏狂；心思要慎密，
而不可瑣屑；趣味要沖淡，而不可偏枯；操
守要嚴明，而不可激烈。
風來疏竹，風過而竹不留聲，雁度寒潭，雁
過而潭不留影。故君子事來而心始現，事去
而心隨空。
清能有容，仁能善斷；明不傷察，直不過矯。
是謂『蜜餞不甜』，『海味不鹹』，纔是懿德。
◎『貧家淨掃地；貧女淨梳頭。』景色雖不

## 第59页

艷麗，氣度自是風雅。士君子當窮愁寥落，
奈何輒自廢弛哉？
◎閒中不放過，忙中有受用；靜中不落空，
動中有受用；暗中不欺隱，明中有受用。
◎念頭起處，纔覺向欲路上去，便挽從理路
上來；一起便覺，一覺便轉。此時轉禍福、
起死回生的關頭。切莫當面錯過！
◎天薄我以福，吾厚吾德以迓之；天勞我以
形，吾逸吾心以補之；天阨我以遇，吾亨吾
道以通之。天且奈我何哉！
◎貞士無心徼福，天即就無心處牖其衷；險
人著意避禍，天即就其意中奪其魄。可知天
之機權最神，人之智巧何益？
◎聲妓晚景從良，一世之煙花無礙；貞婦白

## 第60页

頭失守，平生之清苦俱非。語云：『看人只
看後半截。』真名言也！
◎平民肯種德施惠，便是無位的卿相；士夫
徒貪權市寵，竟成有爵的乞人。
◎問祖宗之德澤，吾身所享者是，當念其積
累之難；問子孫之福祉，吾身所貽者是，要
思其傾覆之易。
◎君子而詐善，無異小人之肆惡；君子而改
節，不若小人之自新。
◎家人有過，不宜暴揚，不宜輕棄；此事難
言，借他事而隱諷之，今日不悟，俟來日正
警之。如春風之解凍，和氣之消冰，纔是家
庭的型範。
◎【遇艷艾於密室，見遺金於曠郊，甚於兩

## 第61页

塊試金石；受眉睫之橫逆，聞蕭牆之讒詬，
即是他山攻玉砂。】
◎此心常看的圓滿，天下自無缺陷之世界；
此心常放的寬平，天下自無險側之人情。
◎淡薄之士，必為濃艷者所疑；檢飭之人，
多為放肆者所忌。君子處此固不可少變其操
履，亦不可太露鋒芒。
◎居逆境中，周身皆鍼砭藥石，砥節礪行而
不覺；處順境內，滿前盡兵刃戈矛，銷膏靡
骨而不知。
◎生長富貴叢中的，嗜欲如猛火，權勢似烈
燄；若不帶些清冷氣味，其炎燄不至焚人，
必將自焚。
◎人心一真，便霜可飛，城可隕，金石可貫。

## 第62页

若偽妄之人，形骸徒具，真宰已亡；對人則
面目可憎，獨居則形影自愧。
◎文章做到極處，無有他寄，只是恰好；人
品做到極處，無有他異，只是本然。
◎以幻跡言，無論功名富貴，即肢體亦屬委
形；以真境言，無論父母兄弟，即萬物皆吾
一體。人能看得破，認得真，纔何以任天下
之負擔，亦可脫世間之韁鎖。
◎爽口之味，皆爛腸腐骨之藥，五分便無殃；
快心之事，多損身敗德之媒，五分便無悔。
◎不責人小過；不發人陰私；不念人舊惡。
三者，可以養德亦可以遠害。
◎天地有萬古，此身不再得；人生只百年，
此日最易過。幸生其間者，不可不知有生之

## 第63页

樂，亦不可不懷虛生之憂。
◎老來疾病，都是壯時招得；衰時罪業，都
是盛時作得。故持盈履滿，君子尤競競焉！
◎市私恩，不如扶公議；結新知，不如敦舊
好；立榮名，不如種陰德；尚奇節，不如謹
庸行。
◎公平正論不可犯手，一犯手，則貽羞萬世；
權門私竇不可著腳，一著腳，則玷污終身。
曲意而使人喜，不若直節而使人忌；無善而
致人譽，不如無惡而致人毀。
◎處父兄骨肉之變，宜從容，不宜激烈；遇
朋友交遊之失，宜剴切，不宜優游。
◎小處不滲漏；暗處不欺隱；末路不怠荒；

## 第64页

纔是真正英雄。
◎驚奇喜異者，終無遠大之識；苦節獨行者，
要有恆久之操。
◎當怒火欲水正騰沸時，明明知得，又明明
犯著。『知得是誰？犯著又是誰？』此處能
猛然轉念，邪魔便為真君子矣！
◎毋偏言而為奸所欺；毋自任而為氣所使；
毋以己之長而形人之短；毋以己之拙而忌人
之能。
◎人之短處，要曲為彌縫；如暴而揚之，是
以短攻短。人有頑的，要善為化誨；如忿而
嫉之，是以頑濟頑。
◎遇沈沈不語之士，且莫轍心；見悻悻自好
之人，應須防口。

## 第65页

◎念頭昏散處，要知提醒；念頭吃緊時，要
知放下。不然，恐去昏昏之病，又來憧憧之
擾矣。
◎霽日青天，倏變為迅雷震電；疾風怒雨，
倏轉為朗月晴空。氣機何嘗一毫凝滯？太虛
何嘗一毫障蔽？人之心體，亦當如是。
◎勝私制欲之功，有曰：『識不早，力不易
者；』有曰：『識得破，忍不過者。』蓋『識』
是一顆照魔的明珠，『力』是一把斬魔的慧
劍，兩不可少也。
◎橫逆困窮，是鍛煉豪傑的一副爐鎚。能受
其鍛煉者，則身心交益；不受其鍛煉者，則
身心交損。
◎『害人之心不可有，防人之心不可無。』

## 第66页

此戒疏於慮者；『受人之欺，毋逆人之詐。』
此警傷於察者。二語並存，精明渾厚矣。
◎毋因群疑而阻獨見；毋任己意而廢人言；
毋私小惠而傷大體；毋借公論以快私情。
◎善人未能急親，不宜預揚，恐來讒譖之奸；
惡人未能輕去，不宜先廢，恐招媒孽之禍。
◎【一翳在眼，空花亂起；纖塵著體，雜念
紛飛。了翳無花，鎖塵絕念。】
◎青天白日的節義，自暗室屋漏中培來；旋
乾轉坤的經綸，從臨深履薄中操出。
◎『父慈，』『子孝，』『兄友，』『弟恭，』
縱做到極處，俱是合當如是，著不得一毫感
激的念頭。如施者任德，受者懷恩，便是路
人，便成市道矣。

## 第67页

◎炎涼之態，富貴更甚於貧賤；妒忌之心，
骨肉尤狠於外人。此處若不當以冷腸，御以
平氣，鮮不日坐煩惱障中矣！
◎功過不宜少混，混則人懷惰隳之心；恩仇
不可太明，明則人起攜貳之志。
◎『惡忌陰，善忌陽。』故惡之顯者禍淺，
而隱者禍深；善之顥者功小，而隱者功大。
◎德者才之主，才者德之奴。有才無德，如
家無主而奴用事矣，幾何不魍魎猖狂？
◎鋤奸杜倖，要放他一條去路。若使之一無
使容，便如塞鼠穴者，一切去路都塞盡，則
一切好物都咬破矣。
◎士君子貧不能濟物者，遇人癡迷處，出一

## 第68页

言提醒之；遇人急難處，出一言解救之，亦
是無量功德。
處己者觸事皆成藥石；尤人者動念即是戈矛。
一以闢眾善之路，一以濬諸惡之源，相去霄
壤矣。
◎事業文章，隨身銷毀，而精神萬古如新；
功名富貴，逐世轉移，而氣節千載一時，群
信不以彼易此也！
魚網之設，鴻則罹其中；螳螂之貪，雀又乘
其後。機裏藏機，變外生變，智巧何足恃哉？
◎作人無一點真懇的念頭，便成個花子，事
事皆虛；涉世無一段圓活的機趣，便是個木
人，處處有礙。
◎有一念而犯鬼神之忌；一念而傷天地之和；

## 第69页

一事而釀子孫之禍者。最宜切戒！
◎事有急之不白者，寬之或自明，毋躁急以
速其忿；人有切之不從者，縱之或自化，毋
操切以益其頑。
◎節義傲青雲；文章高白雪。若不以德性陶
鎔之，終為血氣之私，技藝之末。
◎謝事，當謝於正盛之時；居身，宜居於獨
後之地；謹德，須謹於至微之事；施恩，務
施於不報之人。
◎德者，事業之基，未有基不固，而棟宇堅
久者；心者，修行之根，未有根不植，而枝
葉榮茂者。
◎『道』是一件公眾的物事，當隨人而接引；
『學』是一個尋常的家飯，當隨事而警惕。

## 第70页

◎【學道之人，雖曰有心，心常在定，非同
猿馬之未寧；雖曰無心，心常在慧，非同株
塊之不動。】
◎念頭寬厚的，如春風煦育，萬物遭之而生；
念頭忌剋的，如朔雪陰凝，萬物遭之而死。
◎勤者，敏於德義，而世人借勤以濟其貪；
儉者，淡於貨利，而世人假儉以飾其吝。君
子持身之符，反為小人營私之具矣。惜哉！
◎人之過誤宜『恕』，而在己則不可恕；己
之困辱宜『忍』，而在人則不可忍。
◎恩宜自淡而濃，先濃後淡者，人忘其惠；
威宜自嚴而寬，先寬後嚴者，人怨其酷。
◎士君子處權門要路，操履要嚴明，心氣要

## 第71页

和易；毋少隨而近腥羶之黨，亦毋過激而犯
蜂蠆之毒。
◎遇欺詐的人，以誠心感動之；遇暴戾的人，
以和氣薰蒸之；遇傾邪私曲的人，以名義氣
節激礪之；天下無不入我陶鎔中矣！
◎一念慈祥，可以醞釀兩間和氣；寸心潔白，
可以昭垂百代清芬。
◎陰謀怪習，異行奇能，俱是涉世的禍胎；
只一個庸德庸行，便可以完混沌而招和平。
◎語云：『登山耐險路，踏雪耐危橋』。一『耐』
字極有意味。如傾險之人情，坷坎之世道，
若不得一『耐』字撐持過去，幾何不墮入榛
莽坑塹哉？
◎誇逞功業，炫燿文章，皆是靠外物做人。

## 第72页

不識心體瑩然，本來不失；即無寸功隻字，
亦自有堂堂正正做人處。
◎『不昧己心』；『不拂人情』；『不竭物力』。
三者，可以為天地立心；為生民立命；為子
孫造福。
◎居官有二語，曰：『惟公則生明；惟廉則
生威』。居家有二語，曰：『惟恕則平情，惟
儉則足用』。
◎處安樂之場，當體患難景況；立旁觀之地，
要知當局苦衷；理現成之事，宜審創始艱
辛。
◎持身不可太皎潔，一切污辱垢穢，要茹納
得；與人不可太分明，一切善惡賢愚，要包
容得。

## 第73页

◎休與小人仇讎，小人自有對頭；休向君子
諂媚，君子原無私惠。
◎磨礪當如百煉之金，急就者非遽養；施為
宜似千鈞之弩，輕發者無宏功。
◎建功立業者，多虛圓之士；憤事失機者，
必執拗之人。
◎『儉』，美德也！過則為慳吝，為鄙嗇，
反傷雅道；『讓』，懿行也！過則為足恭，為
曲禮，多出機心。
◎毋憂拂意；毋喜快心。毋恃久安；毋憚初
難。
◎飲宴之樂多，不是個好人家；聲華之習勝，
不是個好士子；名位之念重，不是個好臣
工。

## 第74页

◎仁人心地寬舒，便福厚而慶長，事事成個
寬舒氣象；鄙夫念頭迫促，便祿薄而澤短，
事事成個迫促規模。
◎用人不宜刻，刻則思效者去；交友不宜濫，
濫則貢諛者來。
◎大人不可不畏，畏大人，則無放逸之心；
小民亦不可不畏，畏小民，則無豪橫之名。
◎事稍拂逆，便思不如我的人，則怨尤自消；
心稍怠荒，便思勝似我的人，則精神自奮。
◎不可乘喜而輕諾；不可因醉而生瞋；不可
乘恢而多事；不可因倦而鮮終。
◎釣水，逸事也，尚持生殺之柄；奕棋，清
戲也，且動戰爭之心。可見喜事不如省事之

## 第75页

為適，多能不如無能之全真。
◎聽靜夜之鐘聲，喚醒夢中之夢；觀澄潭之
月影，窺見身外之身。
◎鳥語蟲聲，總是傳心之訣；花英草色，無
非見道之交。學者要天機清徹，胸次玲瓏，
觸物皆有會心處。
◎人解讀有字書，不解讀無字書；知彈有絃
琴，不知彈無絃琴，以跡用，不以神用，何
以得琴書佳趣？
◎山河大地，已屬微塵，而況塵中之塵？血
肉身軀，且歸泡影，而況影外之影，非上上
智，無了了心。
◎石火光中，爭長競短，幾何光陰？蝸牛角
上，較雌論雄，許大世界？

## 第76页

◎有浮雲富貴之風，而不必岩居穴處；無膏
肓泉石之癖，而常自醉酒耽詩。競逐聽人，
而不嫌盡醉；恬憺適己，而不誇獨醒。此釋
氏所謂不為法纏，不為空纏；身心兩自在
者。
◎延促由於一念，寬窄係之寸心。故機閒者，
一日遙於千古；意寬者，斗室廣於萬間。
◎都來眼前事，知足者仙境，不知足者凡境；
總出世上因，善用者生機，不善用者殺機。
◎趨炎附勢之禍，甚慘，亦甚速；棲恬守逸
之味，最淡，亦最長。
◎色欲火熾，而一念及病時，便興似寒灰；
名利飴甘，而一想到死地，便味如嚼蠟。故
人常憂死慮病，亦可消幻業而長道心。

## 第77页

◎爭先的徑路窄，退後一步，自寬平一步；
濃艷的慈味短，清淡一分，自悠長一分。 ◎
隱逸林中無榮辱；道義路上泯炎涼。進步處
便思退步，庶免觸藩之禍；著手時先圖放手，
纔脫騎虎之危。
◎貪得者，分金恨不得玉，封侯怨不授公，
權豪自甘乞丐；知足者，藜羹旨於膏梁，布
袍煖於狐貉，編民不讓王公。
◎矜名不如逃名趣；練事如何省事閒？孤雲
出岫，去留一無所係；朗鏡懸空，靜躁兩不
相干。
◎山林是勝地，一營戀，便成市朝；書畫是
雅事，一貪癡，便成商賈。蓋心無染者，欲
境是仙都；心有係牽，樂境成悲地。

## 第78页

◎當時喧雜，則平日所記憶者，皆漫然忘去；
境在清寧，則夙昔所遺忘者，又恍爾現前。
可見靜躁稍分，昏明頓異。
◎蘆花被下，臥雪眠雲，保全得一窩夜氣；
竹葉杯中，吟風弄月，躲離了萬丈紅塵。
◎出世之道，即在涉世中，不必絕人以逃世；
了心之功，即在盡心內，不必絕慾以灰心。
◎此身常放在閒處，榮辱得失，誰能差遣我？
此心常安在靜中，是非利害，誰能瞞昧我？
◎我不希榮，何憂乎利祿之香餌？我不競進，
何畏乎仕宦之危機？
◎多藏厚亡，故知富不如貧之無慮；高步疾
顛，故知貴不如賤之常安。

## 第79页

◎世人只緣認得『我』字太真，故多種種嗜
好，種種煩惱，前人云：『不復知有「我」，
安知物為貴？』又云『知身不是「我」，煩
惱更何侵？』真破的之言也！
◎人情世態，倏忽萬端，不宜認得太真。堯
夫云：『昔日所云「我」，今朝卻是「伊」；
不知今日「我」，又屬後來「誰」？』人常
作是觀，便可解卻胸中罥矣！
◎【視民為吾民，善善惡惡或不均；視民為
吾心，慈善悲惡無不真。故曰：『天地同根，
萬物一體，是謂同仁。』】
◎有一樂境界，就有一不樂的相對待；有一
好光景，就有一不好的相乘除。只是尋常家
飯，素位風光，纔是個安樂窩巢。
◎知成之必敗，則求成之心，不必太堅；知

## 第80页

生之必死，則保生之道，不必過勞。
◎眼看西晉之荊榛，猶矜白刃；身屬北邙之
狐兔，尚惜黃金。語云：『猛獸易伏，人心
難降；谿豁易填，人心難滿。』信哉！
◎心地上無風濤，隨在皆青山綠樹；性天中
有化育，觸處都魚躍鳶飛。
◎【『靜極則心通；言忘則體會。』是以會
通之人，心若懸鑑；口若結舌；形若槁木；
氣若霜雪。】
◎狐眠敗砌，兔走荒臺，盡是當年歌舞之地；
露冷黃花，煙迷衰草，悉屬舊時爭戰之場。
盛衰何常？強弱安在？念此令人心灰！
◎寵辱不驚，閒看庭前花開花落，去留無意，
漫隨天外雲捲雲舒。

## 第81页

◎晴空朗月，何天不可翱翔？而飛蛾獨投夜
燭；清泉綠竹，何物不可飲啄？而鴟鴞偏嗜
腐鼠。噫！世之不為飛蛾鴟鴞者，幾何人
哉？
◎【游魚不知海，飛鳥不知空；凡民不知道。
是以善體道者，身若魚鳥，心若海空，庶乎
近焉！】
◎『權貴龍驤；英雄虎戰。』以冷眼視之，
如蠅聚羶，如蟻兢血。『是非蜂起；得失蝟
興。』以冷情當之，如冶化金，如湯消雪。
◎『真空不空；執相非真；破相亦非真。』
問世尊如何發付？『在世出世；徇欲是苦；
絕欲亦是苦。』聽吾儕善自修持！
◎烈士讓千乘，貪夫爭一文，人品星淵也；

## 第82页

而好名不殊好利。天子營家國，乞人號饕餮，
位分霄壤也；而焦思何異焦聲？
◎【見外境而迷者，繼踵競進；居怨府，蹈
畏途，觸禍機，懵然不知。見內境而悟者，
拂衣獨往；躋壽域，棲天真，養太和，翛然
自得。高卑敻絕，何啻霄壤？】
◎性天澄徹，即飢飧渴飲，無非康濟身心；
心地沉迷，縱談禪演偈，總是播弄精魄。
◎人心有真境，非絲非竹而自恬愉；不煙不
茗而自清芬。須念淨境虛空，慮忘形釋，纔
得以游衍真中。
◎天地中萬物，人倫中萬情，世界中萬事，
以俗眼觀，紛紛各異；以道眼觀，種種是常。
何須分別？何須取捨？

## 第83页

◎纏脫只在自心。心了，則屠肆糟糠，居然
淨土。不然，縱一琴，一鶴，一花，一竹，
嗜好雖清，魔障終在。語云：『能休塵境為
真境；未了僧家是俗家。』
◎以我轉物者，得固不喜，失亦不憂，大地
盡屬逍遙；以物役我者，逆固生憎，順亦生
愛，一毫便生纏縛。
◎試思未生之前，有何象貌？又思既死之後，
有何景色？則萬念灰冷，一性寂然，自可超
物外，而遊象先。
◎優人傅粉調硃，效妍醜於毫端；俄而歌殘
場罷，妍醜何存？奕者爭先競後，較雌雄於
著手；俄而局盡子收，雌雄安在？
◎把物未定，宜絕跡塵囂；使此心不見可欲
而不亂，以澄吾靜體。操持既堅，又當混跡

## 第84页

風塵，使此心見可欲而不亂，以養吾圓機。
◎喜寂厭喧者，往往避『人；』以求『靜。』
不知意在無『人，』便成『我』相；心著於
『靜，』便是『動』根。如何到得『人』『我』
一空，『動』『靜』兩忘的境界？
◎人生區福境，皆念想造成。故釋氏云：『利
欲熾然，即是火坑，貪愛沈溺，便為苦海。
一念清淨，烈燄成池；一念驚覺，航登彼岸。』
念頭稍異，境界頓殊。可不慎哉？
◎『繩鋸木斷；水滴石穿。』學道者須要努
力。『水到渠成；瓜熟蒂落。』得道者一任
天機。
◎就一身了一身者，方能以萬物付萬物；還
天下於天下者，方能出世間於世間。

## 第85页

◎人生原是傀儡，只要把柄在手，一線不亂；
卷舒自由，行止在我；一毫不受他人捉掇，
便超此場中矣！
◎【陸魚不忘濡沫，籠鳥不忘理翰，以其失
常思返也。人失常而不思返，是魚鳥之不若
也。】
◎【為鼠常留飯；憐蛾紗罩燈。】古人此點
念頭，是吾人一點生生之機。無此，即所謂
土木形骸而已！
◎世態有炎涼，而我無瞋喜；世味有濃淡，
而我無欣厭；一毫不落世情窠臼，便是一在
世出世法也。
資料來源：儒釋道多元文化教育網 大家藝文天地轉載
全書字數：19,419 字